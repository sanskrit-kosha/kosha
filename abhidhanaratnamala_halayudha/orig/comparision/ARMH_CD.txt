शब्दब्रह्म यदेकं यच्चैतन्यं च सर्वभूतानाम् ।
यत्परिणामस्त्रिभुवनमखिलमिदं जयति सा वाणी ॥ १ ॥
इयममरदत्तवररुचिभागुरिवोपालितादिशास्त्रेभ्यः ।
अभिधानरत्नमाला कविकण्ठविभूषणार्थमुद्ध्रियते ॥ २ ॥
स्वः स्वर्गः सुरसद्म त्रिदशावासस्त्रिविष्टपं त्रिदिवम् ।
द्यौर्गौरमर्त्यभुवनं नाकः स्यादूर्ध्वलोकश्च ॥ ३ ॥
आदित्यास्त्रिदशाः सुराः सुमनसः स्वर्गौकसो देवता,
गीर्वाणा ऋभवोऽमराश्च मरुतो वृन्दारका निर्जराः ।
अस्वप्ना विबुधास्त्रिविष्टपसदो लेखाः सुपर्वाण इ-,
त्याख्याता अमृताशना अनिमिषा देवास्तथा दैवतम् ॥ ४ ॥
असुरा दानवा दैत्या दैतेयाः सुरशत्रवः ।
पूर्वदेवाः शुक्रशिष्याः पातालनिलयाः स्मृताः ॥ ५ ॥
ब्रह्मा स्रष्टा परमेष्ठी धाता पद्मभूः सुरज्येष्ठः ।
वेधा विधिर्विरिञ्चो हिरण्यगर्भः शतानन्दः ॥ ६ ॥
शम्भुः स्वयम्भूर्द्रुहिणश्चतुर्वक्त्रः प्रजापतिः ।
पितामहो जगत्कर्ता विरञ्चिः कमलासनः ॥ ७ ॥
वाग्वाणी भारती भाषा गौर्गीर्ब्राह्मी सरस्वती ।
ओङ्कारः प्रणवः प्रोक्तस्त्रयो वेदास्त्रयी स्मृताः ॥ ८ ॥
वेदः श्रुतिस्तथाम्नायः स्वाध्यायश्छन्द आगमः ।
वेदान्तश्च रहस्यं च बुधैरुपनिषन्मता ॥ ९ ॥
ऊहस्तर्कोऽनुमानोक्तिर्मीमांसा स्याद्विचारणा ।
स्मृताः कृतान्तराद्धान्तसिद्धान्तसमयाः समाः ॥ १० ॥
ईशानः शशिशेखरः पशुपतिः शूली शिवः शङ्करः,
शर्वः शम्भुरुमापतिश्च गिरिशः श्रीकण्ठ उग्रो हरः ।
सर्वज्ञस्त्रिपुरान्तकस्त्रिनयनो रुद्रः कपर्दी भवो,
भूतेशः परमेश्वरोऽन्धकरिपुर्दक्षाध्वरध्वंसकृत् ॥ ११ ॥
स्थाणुः स्रष्टा धूर्जटिर्वामदेवः,
कामध्वंसी व्योमकेशः कपाली ।
नीलग्रीवो वह्निरेताः पिनाकी,
भीमो भर्गः कृत्तिवासा वृषाङ्कः ॥ १२ ॥
अहिर्बुध्नो विरूपाक्षः शिपिविष्टो गणाधिपः ।
गङ्गाधरो महादेवो मृडः स्यान्नीललोहितः ॥ १३ ॥
पिनाकं स्यादजगवं प्रमथास्तु गणाः स्मृताः ।
कपर्दोऽस्य जटाबन्धस्तण्डुः स्यान्नन्दिकेश्वरः ॥ १४ ॥
रुद्राणी शर्वाणी काली कात्यायनी भवानी च ।
आर्याम्बिका मृडानी हैमवती पार्वती गौरी ॥ १५ ॥
उमा भगवती दुर्गा चण्डी दाक्षायणी शिवा ।
अपर्णा स्यान्महादेवी गिरिजा मेनकात्मजा ॥ १६ ॥
ब्रह्माण्याद्याः स्मृताः सप्त देवतामातरो बुधैः ।
चामुण्डा कर्णमोटी च चर्चा स्याद्भैरवी तथा ॥ १७ ॥
हेरम्बो लम्बोदर आखुरथो गणपतिश्च गजवदनः ।
परशुधर एकदन्तो विनायको विघ्नराजश्च ॥ १८ ॥
गौरीपुत्रः षण्मुखः शक्तिपाणिः,
क्रौञ्चारातिः कार्त्तिकेयो विशाखः ।
स्कन्दः स्वामी तारकारिः कुमारः,
सेनानीः स्यादग्निभूर्बाहुलेयः ॥ १९ ॥
गाङ्गेयो ब्रह्मचारी च गुहो वर्हिणवाहनः ।
महासेनो महातेजाः शरजन्मा च कथ्यते ॥ २० ॥
विष्णुः कृष्णः केशवो मञ्जुकेशी,
श्रीवत्साङ्कः श्रीपतिः पीतवासाः ।
विष्वक्सेनो विश्वरूपो मुरारिः,
शौरिः शार्ङ्गी पद्मनाभो मुकुन्दः ॥ २१ ॥
गोविन्दो धरणिधरः सुपर्णकेतु-
र्वैकुण्ठो जलशयनश्चतुर्भुजश्च ।
दैत्यारिर्मधुमथनो रथाङ्गपाणि-
र्दाशार्हः क्रतुपुरुषो वृषाकपिः स्यात् ॥ २२ ॥
जनार्दनाधोक्षजवासुदेवं दामोदरं श्रीधरमच्युतं च ।
उपेन्द्रमिन्द्रावरजं च बभ्रं हरिं हृषीकेशमुदाहरन्ति ॥ २३ ॥
आत्मभूः पुण्डरीकाक्षः श्रीवत्सो विष्टरश्रवाः ।
नारायणो जगन्नाथो वनमाली गदाधरः ॥ २४ ॥
सनातनो जिनः शम्भुर्विधिर्वेधा गदाग्रजः ।
कैटभारिरजो जिष्णुः कंसजित्पुरुषोत्तमः ॥ २५ ॥
चक्रं सुदर्शनं चापं शार्ङ्गं कौमोदकी गदा ।
खड्गोऽस्य नन्दकः शङ्खः पाञ्चजन्यः प्रकीर्तितः ॥ २६ ॥
कौस्तुभो वक्षसि मणिः श्रीवत्सोऽस्य च लाञ्छनम् ।
वसुदेवस्तु कथितो बुधैरानकदुन्दुभिः ॥ २७ ॥
बलदेवो बलभद्रो मुशली नीलाम्बरः प्रलम्बघ्नः ।
सीरी च सात्वतः स्यात्तालध्वज एककुण्डलोऽनन्तः ॥ २८ ॥
सङ्कर्षणो रौहिणेयः कालिन्दीकर्षणो बलः ।
रेवतीरमणो रामः कामपालो हलायुधः ॥ २९ ॥
विहङ्गराजो गरुडो गरुत्मान्,
तार्क्ष्यः सुपर्णीतनयः सुपर्णः ।
स्याद्वैनतेयः पवनाशनाशः,
सुरेन्द्रजित्कश्यपनन्दनश्च ॥ ३० ॥
लक्ष्मीः श्रीः कमला पद्मा पद्मवासा हरिप्रिया ।
क्षीरोदतनया मा च शब्दज्ञैरिन्दिरा स्मृता ॥ ३१ ॥
प्रद्युम्नो मकरध्वजो मनसिजः सङ्कल्पजन्माङ्गजः,
पञ्चेषुः कुसुमायुधश्च मदनो मारः स्मरो मन्मथः ।
कन्दर्पो झषकेतनो रतिपतिः श्रीनन्दनो हृच्छयः,
कामः शम्बरसूदनो मधुसखः शृङ्गारयोनिः स्मृतः ॥ ३२ ॥
दर्पकः शूर्पकारातिरनङ्गो विषमायुधः ।
आत्मभूर्मनसिशयः पुष्पधन्वा मनोभवः ॥ ३३ ॥
मापत्यमिरजश्चैव कामपत्नी रतिः स्मृता ।
अनिरुद्धश्च तत्सूनुरुषारमण इष्यते ॥ ३४ ॥
आदित्यः सविता सहस्रकिरणः प्रद्योतनो भास्कर-
स्तिग्मांशुस्तरणिस्तथा दिनमणिर्भास्वान्विवस्वान्हरिः ।
मार्तण्डस्तपनो विकर्तन इनः पूषा पतङ्गो भगः,
सूर्यो गोपतिरर्यमा दिनकरः सूरोंऽशुमाली रविः ॥ ३५ ॥
मिहिरो विरोचनोऽर्कस्तिमिररिपुर्द्युमणिरंशुमानंशुः ।
हरिदश्वः सप्ताश्वः प्रभाकरो भानुमान्भानुः ॥ ३६ ॥
ब्रध्नो हंसः खगो मित्रश्चित्रभानुरहर्पतिः ।
कर्मसाक्षी जगच्चक्षुर्द्वादशात्मा त्रयीतनुः ॥ ३७ ॥
रोचिः शोचिरभीशुः प्रद्योतगभस्तिरश्मिघृणिकिरणाः ।
रुचिरुग्दीधितिदीप्तिद्युतिप्रभाभाविभाभासः ॥ ३८ ॥
उस्रधामवसुकेतुमरीचिप्रग्रहोपधृतिवृष्णिमयूखाः ।
अंशुभानुकरपादविरोका गाव इत्यभिहितास्तु समानाः ॥ ३९ ॥
तिग्मं तीक्ष्णं खरं तीव्रं चण्डमुष्णं पटु स्मृतम् ।
आतपः कथ्यते रौद्रं निदाघो घर्म उच्यते ॥ ४० ॥
परिधिः परिवेषः स्यान्मण्डलं चोपसूर्यकम् ।
उच्यते राहुसंस्पर्श उपराग उपप्लवः ॥ ४१ ॥
इन्दुश्चन्द्रश्चन्द्रमा ओषधीशः,
सोमो राजा रोहिणीवल्लभोऽब्जः ।
ऋक्षेशः स्यादत्रिनेत्रप्रसूतः,
प्रालेयांशुः श्वेतरोचिः शशाङ्कः ॥ ४२ ॥
द्विजराजो रजनिकरः पीयूषरुचिर्निशीथिनीनाथः ।
जैवातृको मृगाङ्को विधुश्च दाक्षायणीरमणः ॥ ४३ ॥
चन्द्रिका कौमुदी ज्योत्स्ना तथा चन्द्रातपः स्मृतः ।
मण्डलं बिम्बमाख्यातं हृदये लाञ्छनं मृगः ॥ ४४ ॥
अङ्कश्चिह्नमभिज्ञानं लाञ्छनं लक्ष्म लक्षणम् ।
कलङ्कश्चेति विज्ञेया नातिनानार्थवाचकाः ॥ ४५ ॥
वक्रमङ्गारकं भौमं लोहिताङ्गं धरात्मजम् ।
रौहिणेयं बुधं सौम्यमाहुश्चान्द्रमसायनम् ॥ ४६ ॥
वाचस्पतिराङ्गिरसो वृहस्पतिः कथ्यते गुरुर्जीवः ।
धिषणस्त्रिदशाचार्यश्चित्रशिखण्डिप्रसूतश्च ॥ ४७ ॥
उशना शुक्रः काव्यो दैत्यगुरुर्भार्गवः कविर्धिष्ण्यः ।
असितः क्रोडः पङ्गुश्छायातनयः शनैश्चरः शौरिः ॥ ४८ ॥
स्वर्भानुः सैंहिकेयश्च तमो राहुर्विधुन्तुदः ।
केतवः शिखिनः प्रोक्ता आर्द्रालुब्धक उच्यते ॥ ४९ ॥
सप्तर्षयस्तु विद्वद्भिः स्मृताश्चित्रशिखण्डिनः ।
कृत्तिका बहुला प्रोक्ताः पक्षस्तु बहुलोऽसितः ॥ ५० ॥
भं नक्षत्रं तारकं तारका च,
ज्योतिस्तारा धिष्ण्यमृक्षं तथोडु ।
पुष्यस्तिष्यः स्याद्धनिष्ठा श्रविष्ठा,
दाक्षायण्यः कीर्तिताश्चन्द्रदाराः ॥ ५१ ॥
इन्द्रो दुश्च्यवनो हरिः सुरपतिः सङ्क्रन्दनो वासवो,
वृत्रारिर्बलसूदनः शतमखो वृद्धश्रवाः कौशिकः ।
जिष्णुर्वज्रधरः सहस्रनयनो वास्तोष्पतिर्गोपतिः,
पर्जन्यो मघवा वृषा हरिहयः प्राचीनबर्हिः स्मृतः ॥ ५२ ॥
पुरुहूतः पृतनाषाट् पुरन्दरः पूर्वदिक्पतिः स्वाराट् ।
आखण्डलस्तुराषाट् सुत्रामा गोत्रभित्सुनासीरः ॥ ५३ ॥
शक्रः स्यादुग्रधन्वा च हरिवान्पाकशासनः ।
दिवस्पतिर्विडौजाश्च मरुत्वान्मेघवाहनः ॥ ५४ ॥
इन्द्राणी पौलोमी शची जयन्तश्च तत्सुतो ज्ञेयः ।
अमरावती च नगरी नन्दनमुद्यानमिन्द्रस्य ॥ ५५ ॥
पविरशनिः शतधारं वज्रं कुलिशं च भवति दम्भोलिः ।
गौर्भिदुरं व्याधामः स्वरुरिन्द्रप्रहरणं तथा शम्बः ॥ ५६ ॥
स्फूर्जथुर्वज्रनिर्घोषो वज्रज्वालाऽतिभीः स्मृता ।
ऋजु रोहितमिच्छन्ति बुधाः शक्रशरासनम् ॥ ५७ ॥
अभ्रमब्दो घनो मेघः स्तनयित्नुः पयोधरः ।
धाराधरो धूमयोनिर्जीमूतश्च बलाहकः ॥ ५८ ॥
धारासम्पात आसारो वातास्तं वारिसीकरः ।
दुर्दिनं मेघतिमिरं करकः स्याद्घनोपलः ।
चलन्नवाभ्रमाला च बुधैः कादम्बिनी स्मृता ॥ ५९ ॥
शम्पा चपला क्षणिका शतह्रदा ह्लादिनी तडिद्विद्युत् ।
सौदामिन्यचिरांशुः प्राज्ञैरैरावती च विज्ञेया ॥ ६० ॥
ऐरावतोऽभ्रमातङ्गः स चैरावण उच्यते ।
उच्चैःश्रवास्तु देवाश्वो मातलिः शक्रसारथिः ॥ ६१ ॥
सप्तार्चिर्बहुलः शिखी हुतवहो वैश्वानरोऽग्निर्वसु-
र्वह्निर्वायुसखः सितेतरगतिः स्वाहाप्रियः पावकः ।
अर्चिष्मान् ज्वलनः कृशानुरनलो धूमध्वजो हव्यवाट्,
बर्हिर्ज्योतिरुषर्बुधश्च दहनः स्याच्चित्रभानुः शुचिः ॥ ६२ ॥
कृपीटयोनिर्दमुनाः कृष्णवर्त्माशुशुक्षणिः ।
विभावसुरपांपित्तं जातवेदास्तनूनपात् ॥ ६३ ॥
वीतिहोत्रो बृहद्भानुराश्रयाशो धनञ्जयः ।
हिरण्यरेतास्तमोघ्नो रोहिताश्वो हुताशनः ॥ ६४ ॥
अर्चिः कीला ज्वाला वर्चस्तेजस्त्विषस्तथा ज्योतिः ।
हेतिद्युतिदीप्तिरुचः शिखाप्रभारश्मयः समानार्थाः ॥ ६५ ॥
स्मृतः प्रकाश आलोक उद्द्योतश्च समास्त्रयः ।
अग्नायी कथ्यते स्वाहा धूम्या स्याद्धूमसंहतिः ॥ ६६ ॥
ऊष्मा वाष्पः स्फुलिङ्गश्च कणा जिह्वास्तथार्चिषः ।
अलातमुल्मुकं ज्ञेयमुल्का ज्वालास्य निर्गता ॥ ६७ ॥
भवति हिरण्या कनका रक्ता कृष्णा सुप्रभा चान्या ।
अतिरक्ता बहुरूपेति सप्त सप्तार्चिषो जिह्वाः ॥ ६८ ॥
एधस्तर्पणमिन्धनमेधः समिदिध्म इत्यभिन्नार्थाः ।
भूतिर्भसितं भस्म क्षारं रक्षा च निर्दिष्टा ॥ ६९ ॥
वनवह्निर्दवो दावो मेघवह्निरिरंमदः ।
और्वः समुद्रवह्निः स्याद्वाडवो वडवामुखः ॥ ७० ॥
शमनः समवर्ती च प्रेतपतिः पितृपतिश्च कीनाशः ।
वैवस्वतः कृतान्तः कालिन्दीसोदरः कालः ॥ ७१ ॥
अन्तको धर्मराजश्च यमो दण्डधरो हरिः ।
दक्षिणाशापतिः सद्भिः श्राद्धदेवश्च कथ्यते ॥ ७२ ॥
यातूनि यातुधानाः क्रव्यादा राक्षसाश्च रक्षांसि ।
नक्तञ्चरनैर्ऋतकौणपास्तथा नैकषेयाः स्युः ॥ ७३ ॥
वरुणं यादसां नाथं पाशपाणिं प्रचेतसम् ।
जलाधिदैवतं प्राहुः प्रत्यगाशापतिं बुधाः ॥ ७४ ॥
पवनः श्वसनो वायुर्मरुदनिलो मारुतो जगत्प्राणः ।
पृषदश्वः पवमानः प्रभञ्जनः स्पर्शनो वातः ॥ ७५ ॥
नभस्वान्मातरिश्वा च समीरश्च समीरणः ।
सदागतिर्गन्धवहो हरिः प्रोक्तो महाबलः ॥ ७६ ॥
कङ्कावातः सवृष्टिः स्याद्वात्या वातस्य मण्डली ।
आमोदः स्यात्परिमलः सौरभ्यं च सुगन्धिता ॥ ७७ ॥
ऐलविलः पौलस्त्यो वैश्रवणः किन्नरेश्वरो धनदः ।
श्रीदः श्रीकण्ठसखो मनुष्यधर्मा धनाध्यक्षः ॥ ७८ ॥
उत्तराशापतिर्यक्षः कुवेरो नरवाहनः ।
गुह्यको राजराजश्च धनी पुण्यजनेश्वरः ॥ ७९ ॥
द्युम्नं द्रव्यं द्रविणं राः सारं स्वापतेयमर्थः स्वम् ।
ऋक्थं पृक्थं वित्तं धनं हिरण्यं च वसु विभवः ॥ ८० ॥
अकुप्यं रूप्यहेमाख्यं कुप्यमन्यद्धनं भवेत् ।
गोमहिष्यादिकं सर्वं बुधैर्जीवधनं स्मृतम् ॥ ८१ ॥
निक्षेपः स्यादुपनिधिः कथ्यते शेवधिर्निधिः ।
किन्नरः स्यात्किम्पुरुषो मयुरश्वमुखस्तथा ॥ ८२ ॥
उद्यानं स्याच्चैत्ररथं विमानं चास्य पुष्पकम् ।
अलका नगरी ज्ञेया पुत्रस्तु नलकूवरः ॥ ८३ ॥
विश्वकृद्विश्वकर्मा च त्वष्टा स्याद्देववर्धकिः ।
नासत्यावश्विनौ दस्रौ प्रोक्तौ देवचिकित्सकौ ॥ ८४ ॥
शौद्धोदनिर्दशबलो बुद्धः शाक्यस्तथागतः सुगतः ।
मारजिदद्वयवादी समन्तभद्रो जिनश्च सिद्धार्थः ॥ ८५ ॥
जिनेन्द्रो वीतरागोऽर्हन् केवली च त्रिकालवित् ।
अलक्ष्मीर्निर्ऋतिर्ज्ञेया नियतिर्विधिरुच्यते ॥ ८६ ॥
यक्षराक्षसगन्धर्वसिद्धकिन्नरगुह्यकाः ।
विद्याधराप्सरोभूतपिशाचा देवयोनयः ॥ ८७ ॥
घृताची मेनका रम्भा उर्वशी च तिलोत्तमा ।
सुकेशी मञ्जुघोषाद्याः कथ्यन्तेऽप्सरसो बुधैः ॥ ८८ ॥
हेलाविलासविब्बोकलीलाललितविभ्रमाः ।
स्त्रीणां शृङ्गारचेष्टाः स्युर्हावपर्यायवाचकाः ॥ ८९ ॥
बाह्यार्थालम्बनो यस्तु विकारो मानसो भवेत् ।
स भावः कथ्यते सद्भिस्तस्योत्कर्षो रसः स्मृतः ॥ ९० ॥
रतिर्हासश्च शोकश्च क्रोधोत्साहौ भयं तथा ।
जुगुप्साविस्मयशमाः स्थायिभावाः प्रकीर्तिताः ॥ ९१ ॥
शृङ्गारहास्यकरुणा रौद्रवीरभयानकाः ।
बीभत्साद्भुतशान्ताश्च नव नाट्ये रसाः स्मृताः ॥ ९२ ॥
गीतं गानमिति प्रोक्तं वाद्यमातोद्यमिष्यते ।
नृत्यं तु ताण्डवं लास्यं त्रितयं नाट्यमुच्यते ॥ ९३ ॥
तालः कालक्रियामानं लयः साम्यमुदाहृतम् ।
अङ्गहारोऽङ्गविक्षेपः सूच्योऽर्थोऽभिनयः स्मृतः ॥ ९४ ॥
प्रेक्षार्थं गीतवाद्यं तु सङ्गीतमभिधीयते ।
आदावेव तु यन्नाट्यं पूर्वरङ्गः स उच्यते ॥ ९५ ॥
प्रोक्ता घोषवती वीणा विपञ्ची परिवादिनी ।
वल्लकी चेति तद्भेदास्तन्त्रीभेदसमुद्भवाः ॥ ९६ ॥
रङ्गः स्यान्नर्तनस्थानं मृदङ्गो मुरजः स्मृतः ।
आनकः पटहो ज्ञेयो डिण्डिमः पणवस्तथा ॥ ९७ ॥
कोणो वादनदण्डः स्याद्भेरी दुन्दुभिरिष्यते ।
नाट्ये राज्ञी स्मृता देवी कुमारो भर्तृदारकः ॥ ९८ ॥
भाव इत्युच्यते विद्वान् भावुको भगिनीपतिः ।
आवुकस्तु पिता ज्ञेय आर्यो मारिष उच्यते ॥ ९९ ॥
आशाः ककुभः काष्ठा हरितश्च दिशः समाख्याताः ।
इन्द्रानलयमनैर्ऋतवरुणमरुद्धनदरुद्रदिक्पालाः ॥ १०० ॥
ऐन्द्री पूर्वा प्राची याम्या दिग्दक्षिणा तथाऽवाची ।
स्याद्वारुणी प्रतीची कौवेरी चोत्तरोदीची ॥ १०१ ॥
अन्तराला दिशश्चान्या विदिशः प्रदिशः स्मृताः ।
उपरिष्टादुपर्यूर्ध्वं तथाधस्तादवागधः ॥ १०२ ॥
प्राचीनं प्राक् स्मृतं प्राज्ञैरुदीचीनमुदक् तथा ।
प्रत्यक् चैव प्रतीचीनमपाचीनमपागिति ॥ १०३ ॥
ऐरावतः पुण्डरीकः कुमुदाञ्जनवामनाः ।
पुष्पदन्तः सार्वभौमः सुप्रतीकश्च दिग्गजाः ॥ १०४ ॥
दिष्टः कालस्तथानेहास्तद्भेदाः स्युः कलादयः ।
अहोरात्रं च विद्वद्भिः कथ्यते षष्टिनाडिकम् ॥ १०५ ॥
दिवसो दिवा दिनं द्युः प्रोक्तमहर्वासरस्तथा घस्रः ।
प्रहरो यामः सन्ध्ये रजनीदिनयोः प्रवेशनिष्कासौ ॥ १०६ ॥
तमी तमिस्रा कथिता तमस्विनी,
विभावरी नक्तमुखा च शर्वरी ।
क्षपा त्रियामा क्षणदा निशीथिनी,
निशा च दोषा रजनी च यामिनी ॥ १०७ ॥
वसतिर्वासतेयी च श्यामा रात्रिश्च कथ्यते ।
गणरात्रो निशा बह्व्यश्चिररात्रस्ततः परम् ॥ १०८ ॥
सायं दिवावसानं स्यात्प्रदोषो रजनीमुखम् ।
निशीथो मध्यमा रात्रिः प्रोक्ता सा च महानिशा ॥ १०९ ॥
अवतमसमन्धतमसं संतमसं ध्वान्तमन्धकारं च ।
तिमिरं तमस्तमिस्रां तमिस्रमिच्छन्ति भूछायाम् ॥ ११० ॥
कल्यमुषः प्रत्यूषं प्रगे प्रभातं भवेद्विभातं च ।
दिवसमुखं गोसर्गः प्रातर्व्युष्टं च निर्दिष्टम् ॥ १११ ॥
शशिनि सिनीवाली स्याद्दृष्टे नष्टे कुहूरमावास्या ।
अनुमतिरूने राका सम्पूर्णे पूर्णमासी च ॥ ११२ ॥
त्रिंशदहोरात्रः स्यान्मासस्ताभ्यामृतुर्वसन्ताद्याः ।
ग्रीष्मः प्रावृट् शरदा हेमन्तः शिशिर इति ते षट् ॥ ११३ ॥
चैत्रादिमासा मधुमाधवौ द्वौ,
ततः परं शुक्रशुची क्रमेण ।
नभोनभस्यौ कथिताविषोर्जौ,
सहःसहस्यौ च तपस्तपस्यौ ॥ ११४ ॥
मासेन मनुष्याणां पित्र्यमहोरात्रमेकमिच्छन्ति ।
अब्देन तु देवानां ब्राह्मं देवयुगसहस्राभ्याम् ॥ ११५ ॥
हायनाब्दशरद्वर्षसंवत्सरसमाः समाः ।
निदाघः कथ्यते ग्रीष्मो वर्षाः प्रावृट् तपात्ययः ॥ ११६ ॥
संवर्तः परिवर्तः क्षयो युगान्तो जगद्विनाशश्च ।
कल्पान्तः समसुप्तिः संहारः स्यान्महाप्रलयः ॥ ११७ ॥
सान्दृष्टिकं फलं सद्य उदर्कः फलमुत्तरम् ।
तत्कालं तु तदात्वं स्यादुत्तरः काल आयतिः ॥ ११८ ॥
दितिरदितिर्दनुकद्रूनिकषाविनताश्च मातरः प्रोक्ताः ।
दैत्यसुरदानवोरगपिशिताशनपक्षिराजानाम् ॥ ११९ ॥
चन्द्रार्कावेकवाक्येन पुष्पदन्तौ प्रकीर्तितौ ।
जायापती च विद्वद्भिर्जम्पती दम्पती तथा ॥ १२० ॥
द्यावाभूमी च रोदस्यौ रोदसी रोदसीति च ।
कशिपुर्भोजनाच्छादावौशीरं शयनासने ॥ १२१ ॥
श्वः श्रेयसं स्यात्कल्याणं श्वोवसीयं शिवं शुभम् ।
भविकं भावुकं श्रेयो भव्यं भद्रं च मङ्गलम् ॥ १२२ ॥
प्रमोदप्रमदौ हर्षः प्रीतिरुत्कर्ष उद्धवः ।
सम्मदो मुत्तथानन्दः शर्म जोषं च शं सुखम् ॥ १२३ ॥
कैवल्यं निर्वाणं निःश्रेयसममृतमक्षरं ब्रह्म ।
अपुनर्भवोऽपवर्गो मुक्तिर्मोक्षो महानन्दः ॥ १२४ ॥
सनातनं ध्रुवं नित्यं शाश्वतं स्यादनश्वरम् ।
धर्मः पुण्यं वृषः श्रेयः सुकृतं च समं स्मृतम् ॥ १२५ ॥
इष्टानिष्टफलं प्राज्ञैः स्मृतं दैवमयानयम् ।
भागधेयं तथा भाग्यं विपाको भवितव्यता ॥ १२६ ॥
उपलिङ्गमरिष्टं स्यादुपसर्ग उपद्रवस्तथोत्पातः ।
ईतिरजन्यं च बुधैर्डमरो डिम्बश्च विप्लवः कथितः ॥ १२७ ॥
अर्चा पूजा सपर्या स्यादुपहारो बलिः स्मृतः ।
प्रणिधानं समाधानं समाधिश्च समास्त्रयः ॥ १२८ ॥
वरिवस्या परिचर्या शुश्रूषोपासना परीष्टिः स्यात् ।
सेवा भक्तिरुपास्तिः प्रसादनाराधनोपचाराश्च ॥ १२९ ॥
प्रतिबिम्बं प्रतिरूपं प्रतिमानं प्रतिकृतिं प्रतिच्छन्दम् ।
प्रतिकायं च प्रतिनिधिमाहुः प्रतियातनां प्रतिच्छायाम् ॥ १३० ॥
अर्चा तु प्रतिमा प्रोक्ता हरिणी स्याद्धिरण्मयी ।
अन्यलोहमयी प्राज्ञैः सूर्मी स्थूणा च कथ्यते ॥ १३१ ॥
शुचिर्मेध्यं पवित्रं च पुण्यं पावनमुच्यते ।
विमलं विशदं वीध्रमुज्ज्वलं स्यादनाविलम् ॥ १३२ ॥
भुवनं विष्टपं लोको जगदेकार्थवाचकाः ।
अमृतं त्रिदशाहारः सुधा पीयूषमुच्यते ॥ १३३ ॥
असवो जीवितं प्राणा जीवो जीवा च कथ्यते ।
क्षेत्रज्ञः पुरुषो ह्यात्मा संसारी चेतनो मतः ॥ १३४ ॥
मन्दारपारिजातकहरिचन्दनकल्पवृक्षसन्तानाः ।
पञ्चैते सुरतरवो मेरुः सुरपर्वतो ज्ञेयः ॥ १३५ ॥
शक्रक्रीडाचलो मेरुः सुमेरुर्हेमपर्वतः ।
रत्नसानुरिति ख्यातो हेमाद्रिस्त्रिदशालयः ॥ १३६ ॥
नभो मरुद्वर्त्म वियद्विहाय-
स्तारापथः पुष्करमन्तरिक्षम् ।
व्योमाम्बरं विष्णुपदं च खं द्यौ-
र्विहायसा स्याद्गगनं तथा द्युः ॥ १३७ ॥
ह्रादो नादः शब्दः स्वानो ध्वानः स्वरो रवो घोषः ।
अभिधानव्याहारोदीरणकथनादयस्तु तद्भेदाः ॥ १३८ ॥
कोलाहलः कलकलस्तुमुलो व्याकुलो रवः ।
उच्चावचमिति प्रोक्तमनिबद्धं तु यद्वचः ॥ १३९ ॥
उच्चैस्तरो ध्वनिस्तारो मन्द्रो गम्भीर उच्यते ।
कलश्च मधुरोऽव्यक्तो विक्रुष्टो निष्ठुरो मतः ॥ १४० ॥
सान्त्वं स्यान्मधुरं वाक्यं प्रियं सत्यं च सूनृतम् ।
ख्यातं म्लिष्टमविस्पष्टमबद्धं वियुतार्थकम् ॥ १४१ ॥
तूर्णोदितं निरस्तं स्याद् ग्रस्तं लुप्तपदं स्मृतम् ।
अम्बूकृतं सनिष्ठीवं ग्राम्यमश्लीलमुच्यते ॥ १४२ ॥
भिन्नकण्ठो ध्वनिर्धीरैः काकुरित्यभिधीयते ।
समासप्रायमाख्यातं पदजातं च तण्डकम् ॥ १४३ ॥
ऋतं सत्यं समीचीनं सम्यक् तथ्यं यथातथम् ।
अलीकं वितथं मिथ्या मृषा स्यादनृतं तथा ॥ १४४ ॥
अर्थवादः प्रशंसा च स्तोत्रमीडा स्तुतिर्नुतिः ।
विकत्थनं स्तवः श्लाघा वर्णना च निगद्यते ॥ १४५ ॥
चटु चाटु प्रियं वाक्यं हृद्यार्थं हृदयङ्गमम् ।
वार्त्तोदन्तः प्रवृत्तिश्च वृत्तान्तश्च समाः स्मृताः ॥ १४६ ॥
अनादिवार्त्ता ह्यैतिह्यं किंवदन्ती जनश्रुतिः ।
कौलीनं जनवादः स्याद्विगानं वचनीयता ॥ १४७ ॥
अपवाद उपक्रोशो निर्वादावर्णवादपरिवादाः ।
एकार्थाः कथ्यन्ते गर्हा निन्दा जुगुप्सा च ॥ १४८ ॥
शाप आक्रोश आक्षेपः क्षारणा स्याद्विरूक्षणम् ।
स्मृताः सोल्लुण्ठसोत्प्रासोपहासाः समास्त्रयः ॥ १४९ ॥
अनुलापो मुहुर्भाषा प्रलापोऽनर्थकं वचः
काक्वा वर्णनमुल्लापः संलापो भाषणं मिथः ॥ १५० ॥
मर्मरः शुष्कपर्णानां विस्फारो धनुषां ध्वनिः ।
वृंहितं वारणानां च हेषा ह्रेषा च वाजिनाम् ॥ १५१ ॥
आख्या संज्ञाभिधाह्वानं नामधेयं च नाम च ।
आख्यायिका कथाख्यानं प्रह्वलीका प्रहेलिका ॥ १५२ ॥
विदुराम्रेडितं प्राज्ञा द्विस्त्रिर्व्याहरणं च यत् ।
कीर्तिः श्लोको यशोऽभिख्यासमाख्यास्तुल्यलक्षणाः ॥ १५३ ॥
प्रश्नः स्यादनुयोगः पर्यनुयोगो भवेदुपालम्भः ।
आकारणमाह्वानं कथयन्त्यभिमन्त्रणं प्राज्ञाः ॥ १५४ ॥
तत्रभवान् भगवानिति शब्दो वृद्धैः प्रयुज्यते पूज्ये ।
पादा इति नामान्ते देवो भट्टारको वापि ॥ १५५ ॥
भूर्भूमिर्वसुधावनिर्वसुमती धात्री धरित्री धरा,
गौर्गोत्रा जगती रसा क्षितिरिला क्षोणी क्षमा क्ष्माचला ।
कुः पृथ्वी पृथिवी स्थिरा च धरणी विश्वम्भरा मेदिनी,
ज्यानन्ता विपुला समुद्रवसना सर्वंसहोर्वी मही ॥ १५६ ॥
काश्यपी भूतधात्री च रत्नगर्भा वसुन्धरा ।
धराधारा च विज्ञेया तद्विशेषान्निबोधत ॥ १५७ ॥
उर्वरा सर्वसस्या भूर्भवेदिरिणमूषरम् ।
खिलमप्रहतं स्थानं मरुर्धन्वा स्थलं स्थली ॥ १५८ ॥
मृन्मृत्तिका प्रशस्तासौ मृत्सा मृत्स्नेति कथ्यते ।
शाद्वलं हरितं प्रोक्तं नड्वलं नलसंयुतम् ॥ १५९ ॥
कृष्णभूमः प्रदेशोऽसौ यत्र स्यात्कृष्णमृत्तिका ।
पाण्डुभूमस्तथा प्रोक्त उदग्भूमश्च पण्डितैः ॥ १६० ॥
नद्यम्बुजीवनो देशो नदीमातृक उच्यते ।
वृष्टिनिष्पाद्यसस्यस्तु विज्ञेयो देवमातृकः ॥ १६१ ॥
मुद्गादीनां क्षेत्रं मौद्गीनं कौद्रवीणमित्यादि ।
व्रैहेयं शालेयं भवति पुनर्व्रीहिशाल्योर्यत् ॥ १६२ ॥
तिल्यं तैलीनं स्यान्माष्यं माषीणमुम्यमौमीनम् ।
भङ्ग्यं भाङ्गीनं वा यव्यं षष्टिक्यमेषां च ॥ १६३ ॥
शाकशाकटमाख्यातमथवा शाकशाकिनम् ।
शाकस्य क्षेत्रमन्येषामेवं क्षेत्रेषु संहतिः ॥ १६४ ॥
अचलशिलोच्चयशैलक्षितिधरगिरिगोत्रपर्वताहार्याः ।
नगशिखरिसानुमन्तो धराद्रिकुध्राश्च तुल्यार्थाः ॥ १६५ ॥
नितम्बः कटको ज्ञेयः सानु प्रस्थं तटं भृगुः ।
शृङ्गं च शिखरं कूटं निर्झरः प्रस्रवोऽम्भसाम् ॥ १६६ ॥
गुहा पाषाणसन्धिः स्यात्कन्दरः कन्दरा दरी ।
निकुञ्जं गह्वरं प्रोक्तं पादाः प्रत्यन्तपर्वताः ॥ १६७ ॥
शिलोपलाश्मपाषाणग्रावाणः प्रस्तरो दृषत् ।
गलिताः स्थूलपाषाणा गण्डशैला इति स्मृताः ॥ १६८ ॥
अयस्कान्तविशेषाः स्युश्चुम्बकभ्रामकादयः ।
आकरः स्यात्खनिर्गञ्जा रुमा च लवणाकरः ॥ १६९ ॥
उच्यते गैरिकं धातुस्ताम्रं शुल्वमुदुम्बरम् ।
आरकूटः स्मृतो रीतिः कांस्यं सौराष्ट्रकं तथा ॥ १७० ॥
गिरिसारमश्मसारं लोहं कालायसं तथा शस्त्रम् ।
तीक्ष्णमयः पारशवं कवयः कथयन्त्यभिन्नार्थम् ॥ १७१ ॥
सीसकं सीसपत्रं स्याद्वङ्गं च मधुकं त्रपु ।
रजतं कलधौतं च रूप्यं तारं च कथ्यते ॥ १७२ ॥
हेम स्वर्णं जातरूपं सुवर्णं,
भर्मं रुक्मं हाटकं शातकुम्भम् ।
गाङ्गेयं स्याद्गैरिकं भूरि चन्द्रं,
राः कल्याणं निष्कमष्टापदं च ॥ १७३ ॥
जाम्बूनदं हिरण्यं कनकमहारजतकाञ्चनानि स्युः ।
कार्तस्वरचामीकरकर्बुरतपनीयनामानि ॥ १७४ ॥
अश्मगर्भं मरकतं हरिन्मणिरिति स्मृतः ।
शोणाश्मा पद्मरागः स्याद्वैदूर्यं बालवायजम् ॥ १७५ ॥
स्फटिकः सूर्यकान्तः स्यादर्काश्मा दहनोपलः ।
रत्नं वसु मणिः सर्वं सर्वं लोहं च तैजसम् ॥ १७६ ॥
वृक्षोंऽह्रिपः क्षितिरुहः शिखरी च शाखी,
शालो वनस्पतिरगो विटपी कुठश्च ।
अद्रिः कुजस्तरुरनोकह इत्यभिन्नाः,
शब्दा द्रुविष्टरनगद्रुमपादपाश्च ॥ १७७ ॥
अवकेशी स विज्ञेयः फलैर्बन्ध्यस्तु यो भवेत् ।
क्षुपो ह्रस्वशिफाशाखी फलवान् फलिनः फली ॥ १७८ ॥
वानस्पत्याः स्मृता वृक्षा ये पुष्प्यन्ति फलन्ति च ।
फलन्ति ये विना पुष्पं तान्वदन्ति वनस्पतीन् ॥ १७९ ॥
फलपाकावसानास्तु बुधैरोषधयः स्मृताः ।
लता प्रतानिनी वल्ली प्रततिर्व्रततिस्तथा ॥ १८० ॥
अवाग्भागो भवेद् वुध्नः प्राग्रं तु शिखिरं शिरः ।
विस्तारो विटपः प्रोक्त आरोहस्तु समुच्छ्रयः ॥ १८१ ॥
स्कन्धादधः प्रकाण्डः स्यात्प्रघाणः स्कन्ध उच्यते ।
स्कन्धशाखा तु शाला स्यान्निष्कुटः कोटरः स्मृतः ॥ १८२ ॥
त्वग्वल्कं वल्कलं प्रोक्तं मज्जा सार उदाहृतः ।
करहाटं भवेत्कन्दः पादो मूलं जटा शिफा ॥ १८३ ॥
आवाल आलवालः स्यादावापः स्थानकं तथा ।
लतोद्गमोऽवरोहस्तु प्रवालः पल्लवाङ्कुरः ॥ १८४ ॥
पल्लवः स्यात्किसलयं वल्लरी मञ्जरी तथा ।
वर्हं पर्णं दलं पत्त्रं पलाशं छदनं छदः ।
अङ्कूरश्चाङ्कुरः प्रोक्तो वृन्तं प्रसवबन्धनम् ॥ १८५ ॥
पुष्पं प्रसवः कुसुमं प्रसूनकं सुमनसः समाख्याताः ।
कोरकजालककलिकाकुड्मलमुकुलानि तुल्यानि ॥ १८६ ॥
उन्मीलितमुन्मिषितं स्मितमुन्निद्रं विजृम्भितं हसितम् ।
उद्बुद्धं व्याकोशं पुष्पेषु विकाशवाचकाः शब्दाः ॥ १८७ ॥
पौष्पं रजः परागः स्यान्मकरन्दो मधुः स्मृतः ।
स्तवको गुच्छको गुच्छो गुलुञ्छः परिकीर्तितः ॥ १८८ ॥
शलाटुः कोमलं प्रोक्तं वानं शुष्कफलं भवेत् ।
बीजकोशी शमी शिम्बा ग्रन्थिः पर्व परुस्तथा ॥ १८९ ॥
उलपस्तम्बगुल्माश्च वीरुधो विटपाः स्मृताः ।
शष्पं बालतृणं प्रोक्तं सर्वं च तृणमर्जुनम् ॥ १९० ॥
घासस्तु यवसः प्रोक्तो बर्हिर्दर्भः कुथः कुशः ।
उलपो वल्वजः प्रोक्त इषीका काश उच्यते ।
हरिताली भवेद्दूर्वा शरो मुञ्ज इति स्मृतः ॥ १९१ ॥
रम्भा कदली मोचा तृणराजः कथ्यते तलस्तालः ।
कङ्केलिरशोकः स्यादाम्रश्चूतश्च सहकारः ॥ १९२ ॥
मृद्वीका गोस्तनी द्राक्षा हारहूरा च कथ्यते ।
प्रियङ्गुः फलिनी श्यामा कुटजो गिरिमल्लिका ॥ १९३ ॥
करवीरो हयमारो मालूरः श्रीफलो भवेद्विल्वः ।
करुणो जम्बीरः स्याद्बदरी कुवली च कर्कन्धुः ॥ १९४ ॥
अर्जुनं ककुभं प्राहुः सालं सर्जं च सूरयः ।
झाबुकः पिचुलः प्रोक्त इज्जलो निचुलः स्मृतः ॥ १९५ ॥
अरिष्टः पिचुमन्दः स्यान्न्यग्रोधो वट उच्यते ।
श्रीवृक्षः पिप्पलोऽश्वत्थो बुधैर्बोधिश्च कथ्यते ॥ १९६ ॥
ब्रह्मवृक्षः पलाशः स्यात्किंशुकश्च त्रिपत्त्रकः ।
महावृक्षः स्नुहिः प्रोक्तः शेलुः श्लेष्मातकः स्मृतः ॥ १९७ ॥
नक्तमालः करञ्जः स्याद्वृषा वासाटरूषकः ।
आरग्वधः कृतमालः स्वर्णपुष्पी च कथ्यते ॥ १९८ ॥
वृक्षोत्पलः कर्णिकारः पीतसालोऽसनः स्मृतः ।
दण्डोत्पलः सहदेवा सल्लकी स्याद् गजप्रिया ॥ १९९ ॥
निर्गुण्डी सिन्दुवारः स्यान्मन्दारः पारिभद्रकः ।
ताम्बूली नागवल्ली स्याद् गूवाकः पूग उच्यते ॥ २०० ॥
वानीरो वञ्जुलः शीतो विदुलो वेतसः स्मृतः ।
गोक्षुरः स्थलशृङ्गाटः श्वदंष्ट्रा स्यात्त्रिकण्टकः ॥ २०१ ॥
पिचव्यो बादरः प्रोक्तः कर्पासस्तूलकं पिचुः ।
कोशातकी पटोली स्याद् गिरिकर्ण्यपराजिता ॥ २०२ ॥
कथ्यते कृष्णला गुञ्जा तापिच्छः काकतुण्डिका ।
किम्पाकः स्यान्महाकाल ओष्ठी विम्बी च तुण्डिका ॥ २०३ ॥
त्वचिसारश्च यो वंशो वेणुत्वक्सारमस्कराः ।
स्वनन्ति येऽनिलोद्धूता वेणवस्ते तु कीचकाः ॥ २०४ ॥
नीला झिण्टी भवेद्वाणः पीता सहचरी भवेत् ।
मालती कथ्यते जातिर्मागधी यूथिका तथा ॥ २०५ ॥
हेमपुष्पमिह नागकेसरं,
केसरं च वकुलं प्रचक्षते ।
कोविदारमपि काञ्चनारकं,
मल्लिकां विचकिलं विचक्षणाः ॥ २०६ ॥
वर्णपुष्पममलानकं तथा,
किङ्किरातमुदितं कुरण्टकम् ।
ओड्रपुष्पमभिधीयते जपा,
सप्तला च नवमालिका स्मृता ॥ २०७ ॥
बन्धूकं बन्धुजीवं स्यात्पुन्नागः सुरपर्णिका ।
अतिमुक्तकमिच्छन्ति वासन्तीं माधवीं लताम् ॥ २०८ ॥
एर्वारुश्चिर्भटः प्रोक्तो वालुकी कर्कटी तथा ।
कर्कारुरथ कूष्माण्डस्तुम्ब्यलाबूश्च दुग्धिका ॥ २०९ ॥
अरण्यमटवी सत्त्रं कान्तारं काननं वनम् ।
विपिनं गहनं चेति नातिभिन्नार्थमिष्यते ॥ २१० ॥
तटोपकण्ठे या जाता वनराजी महीभृताम् ।
उपत्यकां तु तामाहुरुपरिष्टादधित्यकाम् ॥ २११ ॥
नगरान्नातिदूरेण यः सद्भिरुपरोपितः ।
तरुषण्डः स आरामस्तथोपवनमुच्यते ॥ २१२ ॥
विज्ञेयं प्रमदवनं नृपस्तु यस्मिन्,
शुद्धान्तैः सह रमते गृहोपकण्ठे ।
उद्यानं स्वयमपरैः समं च लोकै-
रन्येषां विभववतां च पुष्पवाटी ॥ २१३ ॥
मातङ्गद्विरदद्विपाः करिगजस्तम्बेरमानेकपाः,
कुम्भीकुञ्जरवारणेभरदिनः सामोद्भवः सिन्धुरः ।
तुल्यार्थाः कथिता हरिर्मृगपतिः पञ्चाननः केसरी,
हर्यक्षो नखरायुधो मृगरिपुः सिंहश्च कण्ठीरवः ॥ २१४ ॥
भद्रो मन्दो मृगश्चेति विज्ञेयास्त्रिविधा गजाः ।
वनप्रचारसारूप्यसत्त्वभेदोपलक्षिताः ॥ २१५ ॥
मूर्धपिण्डौ स्मृतौ कुम्भौ कुम्भयोरन्तरं विदुः ।
करटः स्यात्कटो गण्डो वमथुः करसीकरः ॥ २१६ ॥
दानं मदो विषाणौ च दशनौ स्कन्ध आसनम् ।
अपाङ्गदेशो निर्याणं कर्णमूलं तु चूलिका ॥ २१७ ॥
अवग्रहो ललाटं स्यादारक्षः कुम्भयोरधः ।
दन्तयोरुभयोर्मध्यं प्रतिमानं प्रचक्ष्यते ॥ २१८ ॥
कराग्रं पुष्करं प्रोक्तमङ्गुलिः कर्णिका मता ।
पेचकः पुच्छमूलं तु पद्मं स्याद् विन्दुजालकम् ॥ २१९ ॥
लग्नः प्रभिन्नो मत्तः स्यादुपात्तो मदवर्जितः ।
तिर्यग्दन्तप्रहारस्तु गजः परिणतो मतः ॥ २२० ॥
सज्जितः कल्पितो ज्ञेयो बहूनां घटना घटा ।
चूषा कक्ष्या वरत्रा स्यादालानं स्तम्भ उच्यते ॥ २२१ ॥
पादकर्म यतं प्रोक्तं यातमङ्कुशवारणम् ।
उभयं वीतमाख्यातं भेदः स्थूलोच्चयो गतेः ॥ २२२ ॥
करीरी दन्तमूलं स्याद्वारी च गजबन्धनम् ।
निगडः पादबन्धश्च हिञ्जीरः शृङ्खलोऽन्दुकः ॥ २२३ ॥
कलभः करिपोतः स्यादङ्कुशः सृणिरुच्यते ।
औपवाह्यो राजवाह्यः सन्नाह्यः समरोचितः ॥ २२४ ॥
व्यालो दुष्टगजः प्रोक्तो हस्तिनी तु वशा स्मृता ।
आधोरणा हस्तिपका हस्त्यारोहा निषादिनः ।
गजाजीवास्तु शास्त्रज्ञैर्महामात्रा इति स्मृताः ॥ २२५ ॥
कोलः क्रोडः शूकरः स्याद्वराहः,
पोत्री दंष्ट्री घृष्टिरुक्तः किरिश्च ।
व्याघ्रो द्वीपी पुण्डरीकस्तरक्षुः,
शार्दूलः स्याच्चित्रकायो मृगारिः ॥ २२६ ॥
महिषः सैरिभ उक्तो रक्ताक्षः कासरो लुलायश्च ।
वाध्रीणसश्च खड्गी गण्डक इति कथ्यते सद्भिः ॥ २२७ ॥
ऋक्षाच्छभल्लभाल्लूकभल्लूकाश्च समाः स्मृताः ।
अरण्यश्वा बुधैर्ज्ञेयः कोक ईहामृगो वृकः ॥ २२८ ॥
गोमायुर्भूरिमायः स्याच्छृगालो जम्बुकः शिवा ।
फेरण्डः फेरवः फेरुः क्रोष्टा च मृगधूर्तकः ॥ २२९ ॥
एणः कुरङ्गो हरिणो मृगः स्यात्
सारङ्ग ऋष्यः पृषतो रुरुश्च ।
न्यङ्कुस्तथा रङ्कुरिति प्रसिद्धा,
वातप्रमीशम्बरकृष्णसाराः ॥ २३० ॥
बलीमुखो मर्कटको वनौकाः,
प्लवङ्गमः स्यात्प्लवगः प्लवङ्गः ।
हरिः कपिः कीश इमे च शब्दाः,
शाखामृगो वानर इत्यभिन्नाः ॥ २३१ ॥
गोलाङ्गूल इति प्रोक्तः कृष्णवक्त्रस्तु मर्कटः ।
कपेः क्रीडादिकं किञ्चित्कापेयमिति कथ्यते ॥ २३२ ॥
शललः शल्लकः श्वावित्तत्सूची शललं शलम् ।
व्याघ्रादयो वनचराः पशवः श्वापदाः स्मृताः ॥ २३३ ॥
गोधा मुशलिका प्रोक्ता गौधेरास्तत्सुता मताः ।
सरटः कृकलासः स्यात्प्रतिसूर्यशयानकः ॥ २३४ ॥
आखुर्वृषो मूषकः स्यादुन्दुरः खनकस्तथा ।
छुच्छुन्दरी च विज्ञेया विद्वद्भिर्गन्धमूषिका ॥ २३५ ॥
ओतुर्विडालो मार्जारो वृषदंशश्च कथ्यते ।
जाहको गात्रसङ्कोची मण्डली च बुधैः स्मृतः ॥ २३६ ॥
पतन्पतङ्गः पतगः पतत्री,
पत्त्री शकुन्तिः शकुनिः शकुन्तः ।
वयो विहायो विहगो विहङ्गो,
विहङ्गमः पत्त्ररथो गरुत्मान् ॥ २३७ ॥
शकुनः खगो नगौकाः पक्षी विर्विष्किरस्तथा विकिरः ।
अण्डजनीडजवाजिद्विजाश्च कथिताः समानार्थाः ॥ २३८ ॥
तनूरुहं गरुत्पत्त्रं पतत्रं छदनं छदः ।
पिच्छं वाजस्तथा पक्षः पक्षमूलं तु पक्षतिः ॥ २३९ ॥
पेशीकोशः स्मृतोऽण्डश्च कुलायो नीड उच्यते ।
चञ्चुश्चञ्चूस्तथा त्रोटिर्डयनं गगने गतिः ॥ २४० ॥
केकी शिखी शिखण्डी प्रचलाकी वर्हिणः कलापी च ।
सर्पाशनो मयूरः शिखावलः श्यामकण्ठश्च ॥ २४१ ॥
वाणी केका शिखा चूडा चन्द्रको मेचकः स्मृतः ।
प्रचलाकः शिखण्डश्च कलापो वर्ह उच्यते ॥ २४२ ॥
अन्यभृतः परपुष्टः कलकण्ठः कोकिलः पिकः प्रोक्तः ।
कलविङ्कश्चटकः स्याद् गृहबलिभुक् नीलकण्ठश्च ॥ २४३ ॥
क्रौञ्चः क्रुङ् स्यात्खञ्जनः खञ्जरीटः
कोकश्चक्रश्चक्रवाको रथाङ्गः ।
दार्वाघाटः सारसः पुष्कराख्यः,
प्रोक्ता सद्भिः सारसी लक्ष्मणा च ॥ २४४ ॥
अरिष्टः करटः काको बलिपुष्टः सकृत्प्रजः ।
एकदृग्बलिभुक् ध्वाङ्क्षश्चिरञ्जीवी च वायसः ॥ २४५ ॥
उलूकः कौशिकः प्रोक्तो ध्वाङ्क्षारातिर्निशाटनः ।
काकोलो मौकलिर्द्रोणः कृष्णकाको वनाश्रयः ॥ २४६ ॥
कृकवाकुस्ताम्रचूडः कुक्कुटश्चरणायुधः ।
किकिदीविः स्मृतश्चाषः शकुन्तो भास उच्यते ॥ २४७ ॥
भृङ्गः कलिङ्गो धूम्याटः सारङ्गश्चातको मतः ।
व्याघ्राटस्तु भरद्वाजः शुकः कीर उदाहृतः ॥ २४८ ॥
आटिः शरारिरातिः स्यादुत्क्रोशः कुररो मतः ।
दात्यूहो जलरङ्कुः स्यात्कोयष्टिः शिखरी स्मृतः ॥ २४९ ॥
वको वकोटो विज्ञेयो बलाका विसकण्ठिका ।
आतायी शकुनिश्चिल्लो मद्गुः स्याज्जलवायसः ॥ २५० ॥
हंसाः श्वेतच्छदाः प्रोक्ताश्चक्राङ्गा मानसौकसः ।
वारला हंसकान्ता स्याद्वरला वरटा तथा ॥ २५१ ॥
आताम्रै राजहंसाश्च धार्तराष्ट्राः सितेतरैः ।
मलिनैर्मल्लिकाख्याश्च कथ्यन्ते चरणाननैः ॥ २५२ ॥
पक्षैराधूसरैर्हंसाः कलहंसा इति स्मृताः ।
प्रोच्यन्ते प्राचिकाः श्येनाश्चटिकाः क्षुद्रपक्षिकाः ॥ २५३ ॥
जीवञ्जीवकपिञ्जलचकोरहारीतवञ्जुलकपोताः ।
कारण्डवकादम्बक्रकराद्याः पक्षिजातयो ज्ञेयाः ॥ २५४ ॥
मधुकरमधुपमधुव्रतशिलीमुखभ्रमरभृङ्गपुष्पलिहः ।
इन्दिन्दिरालिषट्चरणचञ्चरीकालिनो द्विरेफाः स्युः ॥ २५५ ॥
झिल्लीका चीरी स्यात्सरघा मधुमक्षिका भवेत्क्षुद्रा ।
लूतोर्णनाभमर्कटजालिककृमयश्च तुल्यार्थाः ॥ २५६ ॥
पतङ्गः शलभः प्रोक्तः खद्योतो द्योतिरिङ्गणः ।
हालाहलश्चाञ्जनिका ज्येष्ठा स्याद् गृहगोधिका ॥ २५७ ॥
ग्रामः संवसथो ज्ञेयो ग्रामाधानं च खेटकम् ।
ग्रामीणास्तु निगद्यन्ते ग्राम्या ग्रामेयका इति ॥ २५८ ॥
ग्रामान्तिकमुपशल्यं पर्यन्तः परिसरः कटः प्रोक्तः ।
अवधिर्मर्यादा स्यादाघाटः सीम सीमा च ॥ २५९ ॥
अध्वा पन्थाः पद्धतिरेकपदी वर्त्म वर्तनी सरणिः ।
अयनं पदवी मार्गः पद्या च निगद्यते निगमः ॥ २६० ॥
ग्रामयोरन्तरं दीर्घं प्रान्तरं परिकीर्त्यते ।
घोष आभीरपल्ली स्यात्पक्कणः शवरालयः ॥ २६१ ॥
व्रजः स्याद् गोकुलं गोष्ठं गोवृन्दं गोधनं धनम् ।
गोमान् गोमी च गोस्वामी गोविन्दोऽधिकृतो गवाम् ॥ २६२ ॥
उक्षानड्वान्वलीवर्दः ककुद्मान्वृषभो वृषः ।
ऋषभः सौरभेयो गौर्वाडवेयोऽथ शाक्वरः ॥ २६३ ॥
तर्णकः स्मर्यते वत्सो दम्यो वत्सतरः स्मृतः ।
आर्षभ्यः स च विज्ञेयः षण्ढत्वे यस्य योग्यता ॥ २६४ ॥
महोक्षः स्यादुक्षतरो वृद्धोक्षस्तु जरद्गवः ।
धुरं वहति यो धुर्यो धौरेयः स च कथ्यते ॥ २६५ ॥
स्थूरी स्यात्पृष्ठवाह्यस्तु स्कन्धिकः स्कन्धवाहकः ।
अंसकूटस्तु ककुदं सास्ना स्याद् गलकम्बलः ॥ २६६ ॥
नीचकी च शिरोदेशः स्कन्धदेशो वहः स्मृतः ।
नस्योतो नस्तितः प्रोक्तः षोडन् षड्दशनः स्मृतः ॥
भग्नशृङ्गस्तु कूटः स्याद्विषाणं शृङ्गमुच्यते ॥ २६७ ॥
अघ्न्या गौर्माहेयी सुरभिर्बहुला च सौरभेयी च ।
उस्रार्जुनी च रोहिण्युक्तानडुही बुधैरनड्वाही ॥ २६८ ॥
वेहद्वृषभोपगता प्रष्ठौही गर्भिणी वशा बन्ध्या ।
धेनुर्नवप्रसूता वष्कयणी प्रौढवत्सा स्यात् ॥ २६९ ॥
अवतोका स्रवद्गर्भा भद्रा गौर्गोमतल्लिका ।
अचण्डी सूरता प्रोक्ता वत्सकामा तु वत्सला ॥ २७० ॥
ऊधः स्यादापीनं पीनोध्नी पीवरस्तनी प्रोक्ता ।
श्रेष्ठा च नैचिकी स्याद्द्रोणदुघा प्रचुरदुग्धा च ॥ २७१ ॥
काल्योपसर्या प्रजने प्रसिद्धा,
परेष्टुका च प्रचुरप्रसूतिः ।
विजायते या प्रतिवत्सरं गौः,
समांसमीनेति निगद्यतेऽसौ ॥ २७२ ॥
गृष्टिः सकृत्प्रसूता स्यात्पलिक्नी बालगर्भिणी ।
गव्यं गोसम्भवं सर्वं करीषं गोमयं स्मृतम् ॥ २७३ ॥
ऊधस्यं क्षीरं स्याद्दुग्धं स्तन्यं पयश्च पीयूषम् ।
दधिसारं नवनीतं ब्रुवते हैयङ्गवीनं च ॥ २७४ ॥
तक्रमरिष्टमुदश्विद्दण्डाहतकालशेयमथितानि ।
द्रप्सं दध्यघनं स्यात्सर्पिर्घृतमाज्यमाघारः ॥ २७५ ॥
शीनं स्त्यानं शृतं पक्वं विलीनं द्रुतमुच्यते ।
मन्था मन्थश्च मन्थानो वैशाखः खजकस्तथा ॥ २७६ ॥
सन्दानं दामनी दाम पशूनां बन्धनं मतम् ।
अजः प्रोक्तः स्तभो वस्तश्छागश्छगलकश्छगः ॥ २७७ ॥
वर्करः कथ्यते सद्भिः सर्वोऽपि तरुणः पशुः ।
तूवरः शृङ्गहीनस्तु पुमानव्यञ्जनश्च यः ॥ २७८ ॥
अविरूर्णायुरभ्रो हुडुरुरणो वृष्णिमेषमेण्ढाः स्युः ।
अविसोढमविमरीसं स्यादविदूसं च दुग्धमवेः ॥ २७९ ॥
दासेरकः क्रमेलक उष्ट्रो मयरवणकरभशृङ्खलकाः ।
बालेयश्चक्रीवान् खरगर्दभरासभाश्च तुल्यार्थाः ॥ २८० ॥
कौलेयकः सारमेयो भषणः श्वा च कुर्कुरः ।
शुनको मृगदंशश्च बुधैः शालावृको मतः ॥ २८१ ॥
मृगव्ये कुशलः श्वा च विश्वकद्रुरिति स्मृतः ।
अलर्को रोगितो ज्ञेयः शुनकी सरमोच्यते ॥ २८२ ॥
पशूनां षट्कसंख्यायां षड्गवं स्मर्यते बुधैः ।
द्वित्वे च गोयुगं तेषां नामोच्चारणपूर्वकम् ॥ २८३ ॥
नीवृज्जनपदो देश उपवर्तनमिष्यते ।
जनो लोकः प्रजा प्रोक्ता विषयो ग्रामसंख्यया ॥ २८४ ॥
पत्तनं स्यादधिष्ठानं निगमः पुटभेदनम् ।
नगरं नगरी द्रङ्गः स्थानीयं पूः पुरी पुरम् ॥ २८५ ॥
स्कन्धावार इति प्राज्ञै राजधानी निगद्यते ।
शाखानगरमाख्यातं तथोपनगरं बुधैः ॥ २८६ ॥
विदेहा मिथिला प्रोक्ता काशिर्वाराणसी स्मृता ।
अवन्त्युज्जयिनी ज्ञेया कन्यकुब्जा महोदया ॥ २८७ ॥
हस्तिनखः परिकूटं च कथ्यते गोपुरं पुरद्वारम् ।
वप्रं शालं प्राकारमाहुरररं कपाटं च ॥ २८८ ॥
प्रतोली विशिखा रथ्या मुखं निःसरणं स्मृतम् ।
शृङ्गाटकः पथां श्लेषः संस्थानं तु चतुष्पथम् ॥ २८९ ॥
गृहभूमिस्तु वास्तुः स्याद्वाट आवेष्टको वृतिः ।
गृहस्थानं स्मृतं राज्ञामुपकार्योपकारिका ॥ २९० ॥
आवासावसथं गृहं च भवनं स्थानं निशान्तं कुलं,
संस्त्यायो निलयो निकाय्यमुटजं गेहं कुटं मन्दिरम् ।
धिष्ण्यं धाम निकेतनं च सदनं पस्त्यं च वास्तु क्षयः
शाला वेश्म निवेशनोदवसिते प्रोक्ते च सद्मौकसी ॥ २९१ ॥
शरणमगारं निवसनमालय एकार्थवाचकाः शब्दाः ।
अपवरकं गर्भगृहं संजवनं स्याच्चतुःशालम् ॥ २९२ ॥
गृहमिष्टकादिरचितं प्रासादो देवतानरेन्द्राणाम् ।
आयतनं देवानामन्येषां धनवतां हर्म्यम् ॥ २९३ ॥
सुधाधवलितं सौधं कुट्टिमं बद्धभूमिकम् ।
इन्द्रकोशस्तमङ्गः स्यादट्टश्चाट्टालको मतः ॥ २९४ ॥
पाकस्थानं रसवती कथ्यते तन्महानसम् ।
उशन्ति शयनस्थानं वासागारं विशारदाः ॥ २९५ ॥
आवेशनं शिल्पिशाला वाजिशाला तु मन्दुरा ।
पण्यविक्रयशाला स्यादापणो विपणिस्तथा ॥ २९६ ॥
कर्मशाला च कारूणामन्वासनमुदाहृतम् ।
प्रपा पानीयशाला स्यात्सत्त्रशाला प्रतिश्रयः ॥ २९७ ॥
उपघ्न आश्रयः प्रोक्तो मुनीनां स्थानमाश्रमः ।
मठश्च व्रतिनां स्थानं मण्डपः स्याज्जनाश्रयः ॥ २९८ ॥
वेश्मैकदेशः प्रघणः प्रघाणः स्यादलिन्दकः ।
अजिरं प्राङ्गणं प्रोक्तं वेदिका च वितर्दिका ॥ २९९ ॥
द्वार्द्वारं बलजं ज्ञेयमर्गला परिघः स्मृतः ।
उत्तरङ्गं मतं तिर्यक् द्वारस्योपरि दारु यत् ॥ ३०० ॥
बुधैर्वन्दनमाला तु तोरणं परिकीर्त्यते ।
आरोहणं स्यात्सोपानं निःश्रेणिरधिरोहिणी ॥ ३०१ ॥
गृहावग्रहणी प्रोक्ता देहली तु मनीषिभिः ।
संमार्जनी वर्धनी स्यात्सङ्करोऽवकरः स्मृतः ॥ ३०२ ॥
आच्छादनं स्याद्वलभी गृहाणां,
गोपानसी दारु च वक्रसंस्थम् ।
नीव्रं वलीकं पटलान्तमाहुः,
कपोतपाली च विटङ्कसंज्ञा ॥ ३०३ ॥
वातायनो गवाक्षश्च जालकं जालमुच्यते ।
कक्षान्तरं प्रकोष्ठं च चन्द्रशाला शिरोगृहम् ॥ ३०४ ॥
स्वस्तिको वर्धमानश्च नन्द्यावर्तादयस्तथा ।
विच्छन्दकविशेषाः स्युरमी भूपतिवेश्मनाम् ॥ ३०५ ॥
परिवारः परिकरः परिस्पन्दः परिग्रहः ।
तथोपकरणं प्रोक्तं परिवर्हः परिच्छदः ॥ ३०६ ॥
पर्यङ्कः शयनं शय्या तल्पं च तलिनं स्मृतम् ।
अपाश्रयस्तु विद्वद्भिः कथ्यते मत्तवारणः ॥ ३०७ ॥
प्रवेण्यास्तरणं वर्णः परिस्तोमः कुथः कुथा ।
नवतं चेति तुल्यार्थाः प्रच्छदश्चोत्तरच्छदः ॥ ३०८ ॥
अपटी काण्डपटः स्यात्प्रतिसीरा जवनिका तिरस्करिणी ।
उच्छीर्षकमुपधानं धीरैरुपवर्हमाख्यातम् ॥ ३०९ ॥
चन्द्रोदयो वितानं स्यादुल्लोचः कदकस्तथा ।
व्यञ्जनं तालवृन्तं च विष्टरः पीठमासनम् ॥ ३१० ॥
वेत्रासनं तथासन्दी कङ्कतं केशमार्जनम् ।
पादुकानुपदीना स्यादुपानत्पादरक्षणम् ॥ ३११ ॥
दर्वी तर्दूश्च खजिका कथ्यते दारुहस्तकः ।
पेटां वदन्ति मञ्जूषां कुशूलं धान्यकोष्ठकम् ॥ ३१२ ॥
अम्बरीषो भवेद् भ्राष्ट्रः कन्दुः स्वेदनिका स्मृता ।
चुल्ल्यश्मन्तकमुद्ध्मानं स्मृताधिश्रयणी बुधैः ॥ ३१३ ॥
अङ्गारशकटीं प्राहुर्हसन्तीं च हसन्तिकाम् ।
उखा स्थाली चरुः कुम्भी पिठरं कुण्डमुच्यते ॥ ३१४ ॥
कटाहः कर्परो ज्ञेयो भृङ्गारः कनकालुका ।
शालाजिरो वर्धमानः शरावः स्मर्यते बुधैः ॥ ३१५ ॥
कोशिका मल्लिका प्रोक्ता पिधानं स्यादुदञ्चनम् ।
घटः करीरः कलशः कुटः कुम्भो निपः स्मृतः ॥ ३१६ ॥
कर्करी करकः प्रोक्तो वर्धनी च गलन्तिका ।
गर्गरी मन्थनी प्रोक्ता मणिकः स्यादलिञ्जरः ॥ ३१७ ॥
धान्याम्लमारनालं सन्धानं काञ्जिकं च सौवीरम् ।
अभिषवमवन्तिसोमं तुषोदकं शुक्तमिच्छन्ति ॥ ३१८ ॥
अन्धः कूरं भक्तं दिदीविरन्नं तथौदनो भिस्सा ।
अशनं स्यादाहारः पूपापूपौ च पूपलिका ॥ ३१९ ॥
यवागूरुष्णिका श्राणा तरला च विलेपिका ।
क्षैरेयी पायसं प्रोक्तं परमान्नं च सूरिभिः ॥ ३२० ॥
मिष्टान्नं व्यञ्जनं ज्ञेयं वेषवार उपस्करः ।
दधिमण्डो भवेन्मस्तु करम्भो दधिसक्तवः ॥ ३२१ ॥
दाधिकं संस्कृतं दध्ना सार्पिषं सर्पिषा स्मृतम् ।
लवणोदकसंसिद्धमुदलावणिकं मतम् ॥ ३२२ ॥
अङ्गारेषु विपक्वं मांसं भूतिर्भरूटकं भृष्टम् ।
उख्यमुखासंसिद्धं शूले शूल्यं भटित्रं च ॥ ३२३ ॥
किलाटः कूर्चिका चेति क्षीरस्य विकृती उभे ।
फाणितविकृतिर्गौडी मत्स्यण्डी खण्डशर्कराः ॥ ३२४ ॥
वल्भनमभ्यवहारः प्रत्यवसानं च जेमनं जग्धिः ।
खादनमशनं भक्षणमाहारो भोजनं स्वदनम् ॥ ३२५ ॥
पर्य्याप्तमुपसम्पन्नं तृप्तिः सौहित्यमुच्यते ।
विघसो भुक्तशेषं स्याद्भुक्तोच्छिष्टं तु फेलिका ॥ ३२६ ॥
अमत्रं भाजनं पात्रं स्थालं तुल्यार्थमिष्यते ।
गल्वर्कश्चानुतर्षश्च चषकः सरकः स्मृतः ॥ ३२७ ॥
आपानं पानगोष्ठी स्यात्सपीतिः सहपानकम् ।
उपदंशावदंशौ च चक्षणं सम्प्रचक्षते ॥ ३२८ ॥
मध्वासवः शीधु सुरा प्रसन्ना,
परिस्रुता स्यान्मदिरा मदिष्ठा ।
कादम्बरी स्वादुरसा च शुण्डा,
गन्धोत्तमा माधवकश्च हाला ॥ ३२९ ॥
कल्यं कश्यं तथा मद्यं मैरेयं कापिशायनम् ।
माध्वीकमासवः प्रोक्तः परिस्रुद्वारुणी मधु ॥ ३३० ॥
मनुष्यो मानुषो मर्त्यो मनुजो मानवो नरः ।
पुमान्पञ्चजनो ना च पुरुषः पूरुषश्च विट् ॥ ३३१ ॥
धीरो धीमान् लब्धवर्णो विपश्चिद्,
वृद्धो विद्वान् प्राप्तरूपोऽभिरूपः ।
सूरिः प्राज्ञः पण्डितः सन्मनीषी,
ज्ञो दोषज्ञः कोविदः स्यात्प्रबुद्धः ॥ ३३२ ॥
बुधः सुधीः कृती कृष्टिः कविर्व्यक्तो विशारदः ।
विचक्षणश्च मेधावी संख्यावान्मतिमान्मतः ॥ ३३३ ॥
प्रेक्षा प्रज्ञा प्रतिभा धीर्धिषणा शेमुषी मनीषा च ।
बुद्धिर्मतिश्च मेधा संख्या संवित्तिरुपलब्धिः ॥ ३३४ ॥
चतुरः स्यात्क्षेत्रज्ञः कृतहस्तः कृतमुखश्च कृतकर्मा ।
दक्षः कुशलोऽभिज्ञो निष्णातः शिक्षितः प्रवीणश्च ॥ ३३५ ॥
वैधेयो बालिशो बालो जडो जाल्मो यथोद्गतः ।
मूढो मन्दो विवर्णश्च मूर्खः स्यान्मातृशासितः ॥ ३३६ ॥
अर्वाणमणकमपसदमवममवद्यं निकृष्टमपकृष्टम् ।
अधमं चेलं काण्डं खेटं पापं च रेफसं प्राहुः ॥ ३३७ ॥
ऐकागारिकतस्करदस्युप्रतिरोधकाः परास्कन्दी ।
चौरो मलिम्लुचः स्यात्परिमोषी पारिपन्थिकः स्तेनः ॥ ३३८ ॥
पश्यतो यो हरत्यर्थं स चौरः पश्यतोहरः ।
द्रव्यं ह्यपहृतं लोप्त्रं स्तेयं चौर्यमिति स्मृतम् ॥ ३३९ ॥
पाटच्चरः पटचौरो बद्धो नद्धश्च संयतः ।
क्षेमङ्करो रिष्टतातिः शिवतातिः शिवङ्करः ॥ ३४० ॥
परवांस्तु पराधीनो निघ्नः परवशस्तथा ।
परतन्त्रः परायत्तः परच्छन्दश्च गृह्यकः ॥ ३४१ ॥
कठोरः कठिनः क्रूरः कक्खटः कर्कशो दृढः ।
उच्यते बहुलः स्थूलः पीनः पीवा च पीवरः ॥ ३४२ ॥
अर्यः परिवृढः स्वामी प्रभुर्नेता च नायकः ।
अधिभूरधिपः प्रोक्तो ह्यधीशोऽधिपतिस्तथा ॥ ३४३ ॥
तपस्वी संयतः शान्तो मुनिर्लिङ्गी यतिर्व्रती ।
रजोहरणधारी च श्वेतवासाः सिताम्बरः ॥ ३४४ ॥
नग्नाटो दिग्वासाः क्षपणः श्रमणश्च जीवको जैनः ।
आजीवो मलधारी निर्ग्रन्थः कथ्यते सद्भिः ॥ ३४५ ॥
दुर्जनः पिशुनः क्षुद्रो नीचः कर्णेजपः खलः ।
दोषग्राही पुरोभागी द्विजिह्वो मत्सरी मतः ॥ ३४६ ॥
कदर्यहीनकीनाशकिम्पचानमितम्पचाः ।
कृपणक्षुल्लकक्लीवक्षुद्रा एकार्थवाचकाः ॥ ३४७ ॥
क्षुद्रदरिद्राकिञ्चनदुर्विधदुःस्थाश्च दुर्गताः प्रोक्ताः ।
इतरप्राकृतपामरपृथग्जना वर्वराश्च तुल्यार्थाः ॥ ३४८ ॥
दाण्डाजिनिकः कुहकः कार्पटिको जालिकश्च कौसृतिकः ।
धूर्तो व्यंसक उक्तो मायावी मायिको मायी ॥ ३४९ ॥
आद्यूनः स्यादौदरिको भक्षको घस्मरोऽद्मरः ।
तमसेचनकं प्राहुस्तृप्तिर्यस्य न जायते ॥ ३५० ॥
परान्नः परपिण्डादः परजातः परैधितः ।
सर्वान्नीनः सर्वभक्षो मांसादी शौष्कलः स्मृतः ॥ ३५१ ॥
उच्यते प्रवणः प्रह्वस्तत्परश्च परायणः ।
व्युत्पन्नः प्रहतः क्षुण्णः संस्कृतश्च निगद्यते ॥ ३५२ ॥
लोलुभं लोलुपं लोलं लालसं लम्पटं विदुः ।
प्रतूर्णस्त्वरितस्तूर्ण उत्सुकः प्रसृतः स्मृतः ॥ ३५३ ॥
शूरो वीरश्च विक्रान्तो भटश्चारभटो भवेत् ।
दरितश्चकितो भीतस्त्रस्तो भीरुश्च कातरः ॥ ३५४ ॥
क्षुभितः शङ्कितश्चेति नातिनानार्थवाचकाः ।
महोत्साहो महोद्योगो महेच्छः स्यान्महामनाः ॥ ३५५ ॥
उदात्तश्च तथोदीर्णो महात्मोदार उच्यते ।
आढ्यः समृद्धो धनवानिन ईशो धनीश्वरः ॥ ३५६ ॥
अभ्यागारिकमिच्छन्ति कुटुम्बव्यापृतं जनाः ।
पान्थोऽध्वगोऽध्वनीनः स्यादध्वन्यः पथिकस्तथा ॥ ३५७ ॥
जङ्घालो जवनो वेगी पाथेयं शम्बलं स्मृतम् ।
आवेशिकः प्राघुणक आगन्तुरतिथिः स्मृतः ॥ ३५८ ॥
आतिथेयं तथातिथ्यमातिथेयी च कथ्यते ।
अर्थी मार्गणकः प्रोक्तो याचकश्च वनीपकः ॥ ३५९ ॥
अध्येषणैषणा याच्ञा याचना प्रार्थना स्मृता ।
क्षुद्वान्बुभुक्षितः प्सातो जिघत्सुः क्षुधितस्तथा ॥ ३६० ॥
अशनाया बुभुक्षा प्सा जिघत्साक्षुत्क्षुधाः समाः ।
कोपनः क्रोधनः क्रोधी रोषणः स्यादमर्षणः ॥ ३६१ ॥
कोपः क्रोधस्तथामर्षो रोषः प्रतिघ उच्यते ।
तृषितस्तर्षितः प्रोक्तः पिपासुश्च पिपासितः ॥ ३६२ ॥
उदन्या तर्षतृट्तृष्णापिपासाश्च समाः स्मृताः ।
तृष्णको गर्धनो गृध्नुर्लिप्सुर्लुब्धोऽभिलाषुकः ॥ ३६३ ॥
तृष्णाभिलाषो लिप्साशा धनाया गर्धनोच्यते ।
अधरो हीनवादी स्यात्प्रसक्तः प्रसृतः स्मृतः ॥ ३६४ ॥
दासो दासेरकश्चेटो भुजिष्यः किङ्करो मतः ।
श्लक्ष्णो मधुरवाक् प्रोक्तः स्थूललक्षो बहुव्ययी ॥ ३६५ ॥
प्रियवाग्दानशीलश्च वदान्यः परिकीर्तितः ।
भवेदक्षिगतो द्वेष्यः प्रणाय्योऽसंमतो मतः ॥ ३६६ ॥
चक्षुष्यः सुभगो ज्ञेयो वल्लभो दयितः प्रियः ।
गेहेनर्दी गेहेशूरः पिण्डीशरश्च कथ्यते ॥ ३६७ ॥
स्थानस्थो यो परान् द्वेष्टि गोष्ठश्वं तं विदुर्बुधाः ।
असौ पञ्चजनीनः स्याद्यो भाण्डादिरतो नरः ॥ ३६८ ॥
वैरङ्गिको विरागार्हो धनवानस्तिमान्मतः ।
प्रेष्यः प्रोक्तः परिस्कन्दः कर्मशूरश्च कर्मठः ॥ ३६९ ॥
अलङ्कर्मीण इत्युक्तः कर्मशीलस्तु यः पुमान् ।
उत्तालस्त्वरितो ज्ञेयो विश्रब्धः स्थिर उच्यते ॥ ३७० ॥
तीक्ष्णोपायेन योऽन्विच्छेत्स आयःशूलिको मतः ।
अरुन्तुदः स्याद्व्यथको वियातो धृष्ट उच्यते ॥ ३७१ ॥
शरारुर्घातको हिंस्रो नृशंसः क्रूरकर्मकृत् ।
साधुः सज्जन आर्यः स्याद्गृहमेधी गृहाधिपः ॥ ३७२ ॥
कुशाग्रीयमतिः प्रोक्तः सूक्ष्मदर्शी च यः पुमान् ।
चिद्रूपः स्यात्सहृदयः सहस्तः शिक्षितायुधः ॥ ३७३ ॥
समुखः स खलु प्रोक्तो यो वक्ति प्रतिभान्वितः ।
नीलीरागः स विज्ञेयः स्थिरप्रेमा च यः पुमान् ॥ ३७४ ॥
क्षणमात्रानुरागी च हरिद्राराग उच्यते ।
शाली श्रेयानधृष्टौ च प्रोक्तौ शालीनशारदौ ॥ ३७५ ॥
दूरार्थानर्थसन्दर्शी दीर्घदृष्टिः प्रकीर्तितः ।
प्रत्युत्पन्नमतिर्ज्ञेयस्तत्कालोत्पन्नधीर्नरः ॥ ३७६ ॥
यद्भविष्यो दैवपरो यद्वदः स्यादनुत्तरः ।
अज्ञो मातृमुखः प्रोक्तो दुर्मुखो मुखरः स्मृतः ॥ ३७७ ॥
कद्वदो गर्ह्यवादी स्यात्कट्वरः कुत्सितो भवेत् ।
प्रकाण्डोद्धौ प्रशंसायामाक्षेपे हतकः स्मृतः ॥ ३७८ ॥
अहंयुः स्यादहङ्कारी शुभंयुः शुभसंयुतः ।
यथाकामी स्वरुचिः स्यात्स्वच्छन्दो निरवग्रहः ॥ ३७९ ॥
अन्वेष्टानुपदी प्रोक्तः प्रतिभूर्लग्नकः स्मृतः ।
रोगादुन्मुक्त उल्लाघः कल्यो वार्त्तो निरामयः ॥ ३८० ॥
जैवातृकः स्यादायुष्मान् बलवानंसलो मतः ।
जाबालः स्यादजाजीवः कम्रः कामी च कामुकः ॥ ३८१ ॥
वेश्यापतिर्भुजङ्गः स्याद्विटः पल्लवकः स्मृतः ।
विहस्तो व्याकुलः प्रोक्तः कुण्ठो मन्दः क्रियासु यः ॥ ३८२ ॥
क्रियावान्कर्मसूद्युक्तो दीर्घसूत्रो जडक्रियः ।
निकृतो विप्रलब्धः स्यात्समुन्नद्धोऽतिगर्वितः ॥ ३८३ ॥
प्रतीक्ष्यः कथ्यते पूज्यः पूजितोऽपचितो भवेत् ।
ईर्ष्यालुः कुहनः प्रोक्तो जारो ह्युपपतिः स्मृतः ॥ ३८४ ॥
सरलो दक्षिणो ज्ञेयो विदग्धश्छेक उच्यते ।
उत्पश्यमुन्मुखं विद्यान्न्युब्जं विद्यादधोमुखम् ॥ ३८५ ॥
आसीन उपविष्टः स्यादूर्ध्वं ऊर्ध्वन्दमः स्थितः ।
क्षीवो मत्तः क्षमः शक्तः प्रगल्भः प्रौढ उच्यते ॥ ३८६ ॥
उत्क उत्कण्ठितः प्रोक्तो विक्लवो विह्वलः स्मृतः ।
अलसः शीतको मन्दो जडो जिह्मश्च मन्थरः ॥ ३८७ ॥
पोगण्डो विकलाङ्गः स्याल्लोहलोऽव्यक्तवाग्भवेत् ।
कितवः स्याद्द्यूतकारो द्यूतमक्षवती भवेत् ।
अक्षो दुरोदरं प्रोक्तं सभिको द्यूतकारकः ॥ ३८८ ॥
परीक्षकः कारणिको गृह्यः पक्ष उदाहृतः ।
अभिजातः कुलीनः स्यात्कुचरः कुटिलाशयः ॥ ३८९ ॥
निषादिनो गजारोहा अश्वारोहास्तु सादिनः ।
रथिनः स्यन्दनारोहा नावारोहास्तु नाविकाः ॥ ३९० ॥
ब्राह्मणो वाडवो विप्रो भूमिदेवो द्विजोत्तमः ।
अग्रजन्मा द्विजन्मा च षट्कर्मा सोमपा द्विजः ॥ ३९१ ॥
ब्राह्मणः क्षत्रियो वैश्यस्त्रयो वर्णा द्विजातयः ।
शूद्रस्तुरीयवर्णः स्यात्तद्भेदास्वन्त्यजाः स्मृताः ॥ ३९२ ॥
ब्रह्मचार्यादयो वेदे प्रोक्ताश्चत्वार आश्रमाः ।
शूद्रोऽगृहस्थ एव स्यात्क्षत्रियो न यतिर्भवेत् ॥ ३९३ ॥
ब्रह्मचारी भवेद्वर्णी गृहस्थः स्नातकस्तथा ।
वैखानसो वानप्रस्थः कर्मसंन्यासिको यतिः ॥ ३९४ ॥
अनूचानः सर्ववेदः श्रोत्रियश्छान्दसो मतः ।
प्रख्यातात्पितुरुत्पन्न आमुष्यायण इष्यते ॥ ३९५ ॥
अन्ववायोऽन्वयो वंशो गोत्रं चाभिजनः कुलम् ।
चरित्रं चरितं शीलं चारित्रं च समं स्मृतम् ॥ ३९६ ॥
वृत्ताध्ययनसम्पत्तिरिष्यते ब्रह्मवर्चसम् ।
ब्रह्मचर्यं बुधाः प्राहुः समस्तेन्द्रियसंयमम् ॥ ३९७ ॥
संज्ञेय उपसङ्ग्राह्यो योऽभिवाद्यो यथाविधि ।
उपसङ्ग्रहणं चापि प्राहुः सन्तोऽभिवादनम् ॥ ३९८ ॥
निवृत्तेन्द्रियलौल्यस्तु श्रान्तः शान्तश्च कथ्यते ।
तपःक्लेशसहो दान्तो ह्यन्तर्वाणिश्च शास्त्रवित् ॥ ३९९ ॥
अध्यापक उपाध्यायो व्याख्या विवरणं स्मृतम् ।
शिष्यान्तेवासिनौ छात्रः शैक्षः प्राथमकल्पिकः ॥ ४०० ॥
विघ्नोऽन्तरायः प्रत्यूहो व्यवायश्च प्रकीर्तितः ।
साकल्यवचनं प्राज्ञैः पारायणमुदाहृतम् ॥ ४०१ ॥
आम्नायः सम्प्रदायः स्यात्पारम्पर्यं गुरुक्रमः ।
प्रयतः स्यादनुच्छिष्टः संशितश्च सुनिश्चितः ॥ ४०२ ॥
सांवत्सरो ज्योतिषिको ज्ञानी मौहूर्तिकस्तथा ।
कार्तान्तिकस्तु दैवज्ञ आदेशी गणकः स्मृतः ॥ ४०३ ॥
व्रात्यः संस्कारहीनः स्यादवकीर्णी क्षतव्रतः ।
शिश्विदानो दुराचारस्त्यक्ताग्निर्वीरहा द्विजः ॥ ४०४ ॥
धर्मध्वजो लिङ्गवृत्तिरस्वाध्यायो निराकृतिः ॥
शस्त्राजीवः काण्डस्पृष्टो ब्रह्मबन्धुर्द्विजोऽधमः ॥ ४०५ ॥
जातिमात्रोपजीवी च कथ्यते ब्राह्मणब्रुवः ।
अब्रह्मण्यमवध्यं स्याद् ब्रह्मण्यं ब्रह्मणे हितम् ॥ ४०६ ॥
उपवीतं ब्रह्मसूत्रं प्रक्षिप्तं दक्षिणे करे ।
प्राचीनावीतमन्यस्मिन्निवीतं कण्ठलम्बितम् ॥ ४०७ ॥
आचमनमुपस्पर्शनमाप्लवनं स्नानमिष्यते सवनम् ।
निर्णिक्तं प्रक्षालितमाहुर्धौतं च तुल्यार्थम् ॥ ४०८ ॥
पाराशरी व्रती भिक्षुर्मस्करी पारिरक्षिकः ।
परिव्राजकस्तपस्वी कर्मन्दी तापसः स्मृतः ॥ ४०९ ॥
वैकक्षमुत्तरासङ्गः प्रोक्ता वृहतिका तथा ।
पर्यस्तिका परिकरः पर्यङ्कश्चेति कथ्यते ॥ ४१० ॥
कक्षापटः स्यात्कौपीनं कुण्डिका च कमण्डलुः ।
आषाढो व्रतिनां दण्डो व्रतिनामासनं वृषी ॥ ४११ ॥
ऋषिस्त्रिकालदर्शी स्यान्मुनिर्वाचंयमो मतः ।
प्राचेतसस्तु वाल्मीकिर्मैत्रावरुण उच्यते ॥ ४१२ ॥
उक्तोऽगस्तिरगस्त्यो लोपामुद्रापतिश्च घटयोनिः ।
सात्यवतेयः पाराशर्यो द्वैपायनो व्यासः ॥ ४१३ ॥
यागो यज्ञः क्रतुः स्तोमः सप्ततन्तुर्मखोऽध्वरः ।
वितानं संस्तरो बर्हिः सवः सत्त्रं च कथ्यते ॥ ४१४ ॥
निर्मन्थकाष्ठमरणिः प्रणीतोऽग्निश्च संस्कृतः ।
वेदी परिष्कृता भूमिः पात्रमुक्तं स्रुगादिकम् ॥ ४१५ ॥
हव्यपाकश्चरुः प्रोक्तः सान्नाय्यं हविरुच्यते ।
शृते क्षीरे दधिक्षिप्तमामिक्षा कथ्यते बुधैः ॥ ४१६ ॥
उपाकृतस्तु विज्ञेयो मन्त्रेण प्रोक्षितः पशुः ।
हुतं वषट्कृतं ज्ञेयं यज्ञान्तोऽवभृथः स्मृतः ॥ ४१७ ॥
बृहस्पतिसवेनेष्टं येनासौ स्थपतिर्भवेत् ।
सर्ववेदास्तु विज्ञेयो दत्तसर्वस्वदक्षिणः ॥ ४१८ ॥
विश्राणनं विहापितमंहतिरपवर्जनं वितरणं च ।
निर्वपणं च स्पर्शनमुत्सर्गः स्यात्प्रदेशनं दानम् ॥ ४१९ ॥
यष्टा च यजमानः स्यादादेष्टा दीक्षितो व्रती ।
इज्याशीलो यायजूको यज्वा स्यादासुतीवलः ॥ ४२० ॥
राजा राजन्यो राट् प्रजापतिः क्षत्रियो नृपः क्षत्त्रम् ।
मूर्धाभिषिक्तभूपतिपार्थिवनरदेवलोकपालाः स्युः ॥ ४२१ ॥
येनेष्टं राजसूयेन स सम्राट् परिकीर्तितः ।
चक्रवर्ती सार्वभौमो मध्यमो मण्डलेश्वरः ॥ ४२२ ॥
आतपत्रं भवेच्छत्रं चामरं तु प्रकीर्णकम् ।
हैमं सिहासनं राज्ञां स्मृतं भद्रासनं बुधैः ॥ ४२३ ॥
द्वास्थो दौवारिकः क्षत्ता दण्डी वेत्रधरस्तथा ।
उत्सारको द्वारपालः प्रतिहारो बुधैः स्मृतः ॥ ४२४ ॥
अपसर्पश्चरश्चारः प्रणिधिर्गूढपूरुषः ।
यथार्थवर्णो मन्त्रज्ञः स्पशो हेरक उच्यते ॥ ४२५ ॥
मन्त्री बुद्धिसहायः स्यादमात्यः सचिवस्तथा ।
सौवस्तिक इति प्रोक्तः पुरोधाश्च पुरोहितः ॥ ४२६ ॥
महामात्रः प्रधानं स्यादध्यक्षोऽधिकृतः स्मृतः ।
सौविदः सौविदल्लश्च स्थापत्यः कञ्चुकी मतः ॥ ४२७ ॥
मित्रं सखा वयस्यश्च सुहृत्स्निग्धश्च कथ्यते ।
अनुजीवी सहायः स्यात्सेवकोऽनुचरोऽनुगः ॥ ४२८ ॥
प्राड्विवाकोऽक्षदृक् स्थेयो न्यायोऽक्ष इति कथ्यते ।
अन्तःपुरेष्वधिकृतः स्मृतोऽन्तर्वंशिको नरः ॥ ४२९ ॥
क्लीवो वर्षधरः षण्ढः षण्डकश्च नपुंसकः ।
उभयव्यञ्जनं पोटा तृतीयाप्रकृतिः स्मृताः ॥ ४३० ॥
आरालिकः सूपकारः सूदः स्याद्वल्लवस्तथा ।
पौरोगवस्तु विज्ञेयः सूदाध्यक्षो मनीषिभिः ॥ ४३१ ॥
वैहासिकः केलिकिलो बुधैर्वासन्तिको मतः ।
परिहासो द्रवो नर्म केलिः क्रीडा च खेलनम् ॥ ४३२ ॥
रक्षिवर्गो ह्यनीकस्थः सेनानीर्वाहिनीपतिः ।
अर्थागमो भवेदायो भागधेयो बलिः करः ॥ ४३३ ॥
उपदा प्राभृतं प्रोक्तमुपग्राह्यमुपायनम् ।
लञ्चोत्कोचमुपादानमुपचारस्तथामिषम् ॥ ४३४ ॥
प्रबोधका मागधवन्दिसूता,
वैतालिका मङ्गलपाठकाश्च ।
अच्छोटनं स्यान्मृगया मृगव्यं,
पापर्द्धिराखेटक इत्यभिन्नम् ॥ ४३५ ॥
अर्वा गन्धर्वोऽश्वः सप्तिर्वाजी तुरङ्गमस्तुरगः ।
तार्क्ष्यो हरिस्तुरङ्गो युयुरुक्तो घोटको हयो वाहः ॥ ४३६ ॥
गुणदेशकृतास्तेषां संज्ञाः स्युरनेकधा लोके ।
कर्कः श्वेतः शोणो रक्तो हेमश्च कृष्णवर्णोऽश्वः ॥ ४३७ ॥
मल्लिकाक्षः सितैर्नेत्रैः कृष्णैरिन्द्रायुधो मतः ।
श्रीवृक्षकी स विज्ञेयः श्रीवृक्षो यस्य लाञ्छनम् ॥ ४३८ ॥
आजानेयाः कुलीनाः स्युः पारसीका वनायुजाः ।
काम्बोजा वाह्लिकाः प्रोक्ताः सैन्धवाः सिन्धुपारजाः ॥ ४३९ ॥
शूलको दुर्विनीतोऽश्वः पोतः प्रोक्तः किशोरकः ।
अर्वती वडवा वामी प्रसूता वाजिनी स्मृता ॥ ४४० ॥
लूनं पुच्छं तु लाङ्गूलं वालहस्तश्च वालधिः ।
प्रोथ इत्युच्यते घोणा मध्यं कश्यं खुरः शफः ॥ ४४१ ॥
पर्याणं स्यात्पल्ययनं खलीनं कविकं स्मृतम् ।
चर्मदण्डः कशा प्रोक्ता वल्गारश्मिकुशाः स्मृताः ॥ ४४२ ॥
रंहस्तरः स्यदः स्यात्प्रसरो वेगो रयो जवो वाजः ।
पांशुः क्षोदो रेणुश्चूर्णं धूली रजश्च तुल्यार्थाः ॥ ४४३ ॥
अनः शताङ्गः शकटः स्यन्दनः कथ्यते रथः ।
गन्त्री कम्बलिवाह्यस्तु कूवरी च निगद्यते ॥ ४४४ ॥
योग्यारथो वैनयिको ह्यध्वन्यः पारियानिकः ।
कर्णीरथः प्रवहणं डयनं चेति कथ्यते ॥ ४४५ ॥
देवतार्थो देवरथो युद्धार्थः साम्परायिकः ।
क्रीडारथः पुष्परथो जेता जैत्ररथः स्मृतः ॥ ४४६ ॥
चक्रं रथाङ्गमाख्यातं कूवरं च युगन्धरम् ।
चक्रधारा प्रधिर्नेमिर्नाभिश्चक्रस्य पिण्डिका ॥ ४४७ ॥
अपस्करो रथाङ्गः स्यादणिरक्षाग्रकीलिका ।
नियन्ता प्राजिता क्षत्ता दक्षिणस्थश्च सारथिः ॥ ४४८ ॥
सव्येष्ठः कथ्यते सूतो वरूथं रथगोपनम् ।
वाहनं धोरणं युग्यं यानं पत्त्रमिति स्मृतम् ॥ ४४९ ॥
शिविका याप्ययानं स्याद्वेसरोऽश्वतरो मतः ।
पदातपत्तिपादातपदातिकपदातयः ।
पद्गश्च पदगश्चेति कथ्यन्ते पादचारिणः ॥ ४५० ॥
दूष्यं स्थुलं पटकुटी गुणलयनी केणिका च निर्दिष्टा ।
ध्रुवकः शिवकः शङ्कुः पुष्पलकः कीलकः प्रोक्तः ॥ ४५१ ॥
यात्रा प्रयाणं प्रस्थानं निवेशः शिविरं स्मृतम् ।
अवस्कन्दः प्रपातश्च सौप्तिकं च निगद्यते ॥ ४५२ ॥
सङ्ग्रामः समितिः समिच्च समरं संख्यं समीकं रणं,
युद्धं युत्प्रधनं मृधं समुदयः संयत्कलिः संयुगम् ।
द्वन्द्वायोधनसम्प्रहारकलहाक्रन्दाहवाभ्यागमाः,
संस्फोटप्रविदारणप्रहरणानीकाजयः सङ्गरः ॥ ४५३ ॥
सम्परायः समाघातः प्रघातश्च समाह्वयः ।
जन्यं स्यादभिसम्पातः सम्मर्दो विग्रहस्तथा ॥ ४५४ ॥
अभियातिररातिरमित्ररिपू,
प्रतिपक्षविपक्षविरोध्यरयः ।
अहितोऽसहनश्च जिघांसुरिति,
प्रथिताः परिपन्थिपरासुहृदः ॥ ४५५ ॥
प्रत्यर्थी पर्यवस्थाता द्वेषी वैरी च शात्रवः ।
शत्रुः सपत्नो भ्रातृव्यः प्रत्यनीको द्विषन्मतः ॥ ४५६ ॥
पृतना सेना ध्वजिनी पताकिनी वाहिनी बलं सैन्यम् ।
चक्रं चमूर्वरूथिन्यनीकिनी स्यादनीकं च ॥ ४५७ ॥
वैजयन्ती पताका च केतुः स्यात्केतनं ध्वजः ।
अस्योच्चूलावचूलाख्यावूर्ध्वाधोमुखकूर्चकौ ॥ ४५८ ॥
सन्नाहः कवचं वर्म तनुत्राणमुरश्छदः ।
जगरः कङ्कटो माठी दंशनं जालिका स्मृता ॥ ४५९ ॥
खेटकं फलकं चर्म प्रोक्तमावरणं बुधैः ।
वर्मितः स्यात्कवचितः सन्नद्धो दंशितस्तथा ॥ ४६० ॥
सर्वाभिसारमिच्छन्ति सर्वसन्नहनं बुधाः ।
यत्सेनयाभिनिर्याणं स्मृतं तदभिषेणनम् ॥ ४६१ ॥
हेतिः शस्त्रं प्रहरणमायुधमस्त्रं चतुर्विधं तच्च ।
मुक्तामुक्तममुक्तं करमुक्तं यन्त्रमुक्तं च ॥ ४६२ ॥
शक्त्यादि पाणिमुक्तं स्यादमुक्तं क्षुरादिकम् ।
मुक्तामुक्तं तु यष्ट्यादि यन्त्रमुक्तं शरादिकम् ॥ ४६३ ॥
अस्त्रं धनुरिष्वासं कोदण्डं धन्व कार्मुकं चापम् ।
बाणासनं द्रुणा स्यान्मौर्वी ज्या सिञ्जिनी गुणो जीवा ॥ ४६४ ॥
तूणीरमुपासङ्गस्तूणं तूणी निषङ्ग इषुधिश्च ।
बाणाश्रयः कलापः कार्मुककोटिर्भवेदटनिः ॥ ४६५ ॥
कङ्कपत्त्रशरमार्गणबाणाश्चित्रपुङ्खविशिखेषुकलम्बाः ।
सायकप्रदरकाण्डपृषत्काः पत्त्रिणः खगशिलीमुखरोपाः ॥ ४६६ ॥
सर्वायसस्तु बाणः प्रक्ष्वेडन एषणश्च नाराचः ।
तीरीतद्बलदण्डासनादयः काण्डभेदाः स्युः ॥ ४६७ ॥
पत्त्रपाली भवेद्वाजः कर्तरी पुङ्ख उच्यते ।
वेध्यं लक्ष्यं शरव्यं च निमित्तं च समं विदुः ॥ ४६८ ॥
अर्धचन्द्रक्षुरप्रादि धाराग्रं मुखमुच्यते ।
आराग्रं तु मुखं तेषां पुष्पपत्त्रादिभेदतः ॥ ४६९ ॥
बाणमुक्तिर्व्यवच्छेदो दीप्तिर्वेगस्य तीव्रता ।
अभ्यासः कथ्यते योग्या श्रमस्थानं खलूरिका ॥ ४७० ॥
लघुहस्तः शीघ्रवेधी कृतपुङ्खस्तु शिक्षितः ।
स भवेदपराद्धेषुर्यस्य लक्ष्याच्च्युतः खगः ॥ ४७१ ॥
निस्त्रिंशः करबालः खड्गः कौक्षेयकः कृपाणः स्यात् ।
रिष्टिरसिचन्द्रहासौ तरवारिर्मण्डलाग्रं च ॥ ४७२ ॥
कोशः प्रत्याकारः खड्गपिधानं त्सरुर्भवेन्मुष्टिः ।
असिपुत्रिकासिधेनुः क्षुरिका पत्त्रं च शस्त्रिका ज्ञेया ॥ ४७३ ॥
परश्वधः कुठारः स्यात्परशुः स्वधितिस्तथा ।
निशातं निशितं धौतं तेजितं च समं स्मृतम् ॥ ४७४ ॥
प्रासो निगदितः कुन्तो मुद्गरो द्रुघणः स्मृतः ।
क्रकचं करपत्त्रं स्यात्परिघः परिघातनः ॥ ४७५ ॥
यष्टिपट्टिसदुःस्फोटमुखण्डीशङ्कुशक्तयः ।
भिन्दिपालगदादण्डचक्राद्याः शस्त्रजातयः ॥ ४७६ ॥
मारणं निशरणं निवर्हणं,
सूदनं निरसनं निशुम्भनम् ।
घातनं प्रशमनं प्रमापणं,
वर्जनं विशसनं प्रवासनम् ॥ ४७७ ॥
निर्वापणनिर्वासनकदनव्यापादनानि तुल्यानि ।
निर्ग्रन्थनमालम्भः प्रमया हिंसा च संज्ञपनम् ॥ ४७८ ॥
नष्टो गृहीतदिक् प्रोक्तः कान्दिशीको भयद्रुतः ।
प्रस्कन्नः पतितो ज्ञेयो जितकाशी जिताहवः ॥ ४७९ ॥
शुद्धान्तमवरोधश्च राज्ञोऽन्तःपुरमुच्यते ।
कृताभिषेका महिषी भट्टिन्य इतराः स्मृताः ॥ ४८० ॥
रामा वामा वामनेत्रा पुरन्ध्री,
नारी भीरुर्भामिनी कामिनी च ।
योषा योषिद्वासिता वर्णिनी स्त्री,
स्यात्सीमन्तिन्यङ्गना सुन्दरी च ॥ ४८१ ॥
अबला महिला ललना प्रमदा रमणी नितम्बिनी वनिता ।
दयिता प्रतीपदर्शिन्युक्ता कान्ता वधूर्वशा युवतिः ॥ ४८२ ॥
कुमारी कथिता कन्या किञ्चित्प्रौढा सुवासिनी ।
वर्या पतिंवरा प्रोक्ता नग्ना प्रोक्ता च कौटवी ॥ ४८३ ॥
अदृष्टरजसं नारीं नग्निकां ब्रुवते बुधाः ।
वधूटी च चिरण्टी च द्वितीयवयसौ स्त्रियौ ॥ ४८४ ॥
अर्द्धवृद्धा तु या नारी सा कात्यायनिका स्मृता ।
पुनर्भूर्दिधिषूः प्रोक्ता वृषस्यन्ती रतार्थिनी ॥ ४८५ ॥
पतिवत्नी जीवत्पतिर्जीवतोका च जीवसूः ।
रहिता पतिपुत्राभ्यां निर्वीरेत्यभिधीयते ॥ ४८६ ॥
विश्वस्ता विधवा प्रोक्ता पुष्पहीना च निष्कला ।
श्रमणा भिक्षुकी मुण्डा वयस्याली सखी स्मृता ॥ ४८७ ॥
अवीरुदक्या च रजस्वला स्यात्,
आत्रेयिका पुष्पवती च नारी ।
राका भवेज्जातरजास्तु कन्या,
नश्यत्प्रसूतिः कथिता च भिन्दुः ॥ ४८८ ॥
मुख्या नारी वरारोहा वरस्त्री मत्तकाशिनी ।
स्त्री विदग्धा च मत्ता च वाणिनीत्यभिधीयते ॥ ४८९ ॥
रूपाजीवा वेश्या गणिका पण्याङ्गना तथा क्षुद्रा ।
राजकुलप्रतिबद्धा वारस्त्री वारमुख्या च ॥ ४९० ॥
गाणिक्यं गणिकानां च समूहः कथ्यते बुधैः ।
असिक्न्यन्तःपुरप्रेष्या दूती सञ्चारिका स्मृता ॥ ४९१ ॥
कुट्टिनी शम्भली चुन्दी सैरन्ध्री गन्धकारिका ।
पोटा वोटा तथा चेटी दासी स्यात्कुट्टहारिका ॥ ४९२ ॥
पाञ्चालिका पुत्रिका स्यात्काष्ठदन्तादिनिर्मिता ।
स्मृता लेप्यमयी स्त्री तु बुधैरञ्जलिकारिका ॥ ४९३ ॥
दाराः क्षेत्रं कलत्रं च भार्या सहचरी वधूः ।
सधर्मचारिणी पत्नी जाया च गृहिणी गृहाः ॥ ४९४ ॥
उपयामः परिणयनं पाणिग्रहणं विवाह उद्वाहः ।
कुलबालिका कुलस्त्री पतिव्रता सुचरिता सती साध्वी ॥ ४९५ ॥
पांशुला बन्धुकी स्वैरिण्यसती पुंश्चलीत्वरी ।
धर्षिणी कुलटा प्रोक्ता त्वविनीताभिसारिका ॥ ४९६ ॥
कान्तः स्यात्कमिता पतिर्वरयिता भर्ता च भोक्ता धवो,
रुच्याभीकवराभिकाश्च रमणः प्राणाधिनाथोऽनुगः ।
सूनुः सन्ततिरात्मजश्च तनुजः पुत्रः प्रसूतिः सुतः,
तुक् तोकं तनयश्च नन्दन इति प्राज्ञैरपत्यं स्मृतम् ॥ ४९७ ॥
आपन्नसत्त्वा गुर्वी स्यादन्तर्वत्नी च गर्भिणी ।
दोहदं दौहृदं श्रद्धा लालसा च समाः स्मृताः ॥ ४९८ ॥
सूतिमासो वैजननो गर्भो भ्रूण इति स्मृतः ।
अरिष्टगृहमिच्छन्ति सूतिकाभवनं बुधाः ॥ ४९९ ॥
विजाता च प्रजाता च प्रसूता स्त्री निगद्यते ।
गर्भाशयो जरायुः स्यादुल्वं च कललं स्मृतम् ॥ ५०० ॥
कन्यापुत्रस्तु कानीनो नाटेरः स्यान्नटीसुतः ।
बन्धुको बन्धुकीपुत्रो गोप्यो दासीसुतः स्मृतः ॥ ५०१ ॥
बालः पाकोऽर्भको गर्भः पोतश्च पृथुकः शिशुः ।
शावो डिम्भश्च विज्ञेयो वटुर्माणवको मतः ॥ ५०२ ॥
प्रवयाः स्थविरो वृद्धो यातयामश्च कथ्यते ।
जरा तु विस्रसा प्रोक्ता दारकस्तरुणो युवा ॥ ५०३ ॥
अम्बा सवित्री जननी च माता,
वप्ता च तातो जनकः पिता च ।
स्नुषा जनी पुत्रवधूर्वधूः स्यात्,
प्रजावती भ्रातृवधूः स्मृता च ॥ ५०४ ॥
दुहिता तनया पुत्री जामाता दुहितुः पतिः ।
दौहित्रस्तत्सुतो नप्ता स च पौत्रश्च कथ्यते ॥ ५०५ ॥
अग्रजः पूर्वजो ज्येष्ठः कनिष्ठोऽवरजोऽनुजः ।
भ्रातृव्यो भ्रातृपुत्रः स्याद् भ्रात्रीयो भ्रातृजस्तथा ॥ ५०६ ॥
धात्री स्यादुपमाता भगिनी जामिः स्वसा च विज्ञेया ।
तत्पुत्रः स्वस्रीयो जामेयो भागिनेयः स्यात् ॥ ५०७ ॥
समानोदर्यसोदर्यसगर्भाः सोदराः समाः ।
भ्रातृवर्गस्य या जाया यातरस्ताः परस्परम् ॥ ५०८ ॥
आत्मीयः स्वजनो बन्धुराप्तो ज्ञातिश्च बान्धवः ।
सनाभयः सपिण्डाश्च सगोत्राश्च समाः स्मृताः ॥ ५०९ ॥
तनुस्तनूः संहननं शरीरं,
कलेवरं विग्रहदेहकायाः ।
अङ्गं वपुर्वर्ष्म पुरं च पिण्डं,
क्षेत्रं च गात्रं च घनश्च मूर्तिः ॥ ५१० ॥
अंह्रिः पादश्चरणः पाणिः शयपञ्चशाखकरहस्ताः ।
कामाङ्कुशाः कररुहाः पुनर्नवाः पाणिजा नखा नखराः ॥ ५११ ॥
काञ्चीपदं कलत्रं जघनं श्रोणी ककुद्मती ज्ञेया ।
आरोहश्च नितम्बः कटी कटीरं त्रिकस्थानम् ॥ ५१२ ॥
गुदः पायुरपानं स्यात्कटिप्रोथौ स्फिजौ पुतौ ।
कुकुन्दरौ समाचष्टे जनो जघनकूपकौ ॥ ५१३ ॥
भगो योनिरुपस्थश्च वराङ्गं स्मरमन्दिरम् ।
शिश्नः शेफोऽथ मेढ्रश्च तुल्ये मेहनशेफसी ॥ ५१४ ॥
जानुः स्यादष्ठीवान् प्रसृता जङ्घा च घुटको गुल्फः ।
ऊरुः सक्थि पिचण्डं जठरोदरतुन्दकुक्षिगर्भाः स्युः ॥ ५१५ ॥
अङ्गुल्यः करशाखाः कर्णः श्रोत्रं श्रुतिः श्रवः श्रवणम् ।
ग्रीवा धमनिर्मन्या शिरोधरा कन्धरा गलः कण्ठः ॥ ५१६ ॥
रेखात्रयाङ्किता ग्रीवा  कम्बुग्रीवेति कथ्यते ।
अवलग्नं विलग्नं च मध्यमं मध्यमुच्यते ॥ ५१७ ॥
मुण्डोत्तमाङ्गमस्तकमौलिशिरःशीर्षमूर्धकानि स्युः ।
तुण्डं वदनं वक्त्रं लपनं मुखमास्यमाननं च समम् ॥ ५१८ ॥
दृग्दृष्टिनेत्रलोचनचक्षुर्नयनाम्बकेक्षणाक्षीणि ।
अश्रूणि वाष्परोदननयनजलाश्रास्रुनामानि ॥ ५१९ ॥
नयनोपान्तमपाङ्गः कनीनिका नयनमध्यतारा च ।
कूर्पं भ्रुवोश्च मध्यं सृक्व स्यादोष्ठपर्यन्तः ॥ ५२० ॥
सिङ्घिनी नासिका नासा घ्राणं घोणा च कथ्यते ।
रसज्ञा रसना जिह्वा तालु काकुदमुच्यते ॥ ५२१ ॥
दोः प्रवेष्टो भुजो बाहुर्भुजा च स्मर्यते बुधैः ।
गण्डो गल्लः कपोलश्च हनुस्तुल्यार्थवाचकाः ॥ ५२२ ॥
मुष्कोऽण्डं वृषणः कोशः सङ्ग्राहो मुष्टिरुच्यते ।
जत्रु वक्षोंऽसयोः सन्धिरूरुसन्धिश्च वङ्क्षणः ॥ ५२३ ॥
रोम तनूरुहमुक्तं नयनगतं पक्ष्म मुखगतं श्मश्रु ।
अधरो दन्तच्छद ओष्ठ उच्यते दन्तवासश्च ॥ ५२४ ॥
ओष्ठस्याधश्चिबुकं ललाटमलिकं भुजाग्रमंसं च ।
कक्षां च बाहुमूलं घाटामवटुं कृकाटिकामाहुः ॥ ५२५ ॥
उरसिजकुचवक्षोरुहपयोधराः स्तनसमाननामानि ।
उक्ताः कुचमुखचूचुकवृन्तानि शिखा च तुल्यानि ॥ ५२६ ॥
भुजमध्यमुरो वक्षो हृदयस्थानं च वत्समिच्छन्ति ।
एकार्थाः कथ्यन्ते दशनद्विजदन्तरदरदनाः ॥ ५२७ ॥
क्रोडमङ्कस्तथोत्सङ्गः प्राग्भागो वपुषः स्मृतः ।
पृष्ठं स्यात्पश्चिमो भागः कटौ च कटिशीर्षकौ ॥ ५२८ ॥
जीवस्थानं भवेन्मर्म पादाग्रं प्रपदं मतम् ।
सीमन्तः कथ्यते स्त्रीणां केशमध्ये तु पद्धतिः ॥ ५२९ ॥
केशाः शिरसिजमूर्धजकचचिकुरशिरोरुहाः स्मृता वालाः ।
तद्बन्धविशेषाः स्युर्वेणी धम्मिल्लकुन्तलकवर्यः ॥ ५३० ॥
हस्तः पक्षः पाशः केशेषु बहुत्ववाचकाः शब्दाः ।
अलकं कुटिलाः केशा भ्रमरकमुक्तं ललाटस्थम् ॥ ५३१ ॥
बालानां तु शिखा प्रोक्ता काकपक्षः शिखण्डिका ।
पलितं पाण्डुराः केशा व्रतिनां तु जटा सटा ॥ ५३२ ॥
मणिबन्धः पाणिमूलं कफणिः कूर्परः स्मृतः ।
तयोर्मध्यं प्रकोष्ठः स्यात्प्रकाण्डः कूर्परांसयोः ॥ ५३३ ॥
चेतश्चित्तं मनः स्वान्तं हृदयं मानसं समम् ।
एकायनं तथैकाग्रमेकतानं च तद्गतम् ॥ ५३४ ॥
आधिस्तु मानसी पीडा वाञ्छितोऽर्थो मनोरथः ।
खमक्षमिन्द्रियं स्रोतो हृषीकं करणं स्मृतम् ॥ ५३५ ॥
मध्याङ्गुलीकूर्परयोर्मध्ये प्रामाणिकः करः ।
बद्धमुष्टिकरो रत्निररत्निः सकनिष्ठिकः ॥ ५३६ ॥
सम्पिण्डिताङ्गुलिर्मुष्टिः प्रसृतिः कुञ्चिताङ्गुलिः ।
प्रसारिताङ्गुलिः पाणिः कथ्यते प्रतलस्तलः ॥ ५३७ ॥
प्रादेशः स्यात्प्रदेशिन्या तालो मध्यमया भवेत् ।
गोकर्णोऽनामया प्रोक्तो वितस्तिः स्यात्कनिष्ठया ॥ ५३८ ॥
आकल्पो मण्डनं वेषः प्रतिकर्म प्रसाधनम् ।
भूषणं स्यादलङ्कारो नेपथ्याभरणे तथा ॥ ५३९ ॥
समालभनमिच्छन्ति चर्चां मार्ष्टिं च सूरयः ।
स्थासकं हस्तविम्बं स्यात्परिष्कारश्च भूषणम् ॥ ५४० ॥
तिलकं तमालपत्त्रं चित्रकमुक्तं विशेषकः पुण्ड्रम् ।
रचिता ललाटपट्टे ललाटिका कथ्यते रेखा ॥ ५४१ ॥
भुजशिखरस्तनमण्डलकपोलकण्ठेषु विरचिता कुशलैः ।
अनुलेपनेन लेखा निगद्यते पत्रवल्लीति ॥ ५४२ ॥
कुङ्कुमं घुसृणं वर्णं प्रोक्तं लोहितचन्दनम् ।
काश्मीरजं च विद्वद्भिः कालेयं जागुडं स्मृतम् ॥ ५४३ ॥
चन्दनं स्यान्मलयजं श्रीखण्डं रोहणद्रुमः ।
मृगनाभिर्मृगमदः प्रोक्ता कस्तूरिका बुधैः ॥ ५४४ ॥
कर्पूरो घनसारः स्यात्काकतुण्डोऽगरुः स्मृतः ।
ताम्बूलं क्रमुकं प्रोक्तमङ्गरागो विलेपनम् ॥ ५४५ ॥
उपसंव्यानं परिधानमन्तरीयं च निवसनं तुल्यम् ।
प्रावरणं संव्यानं प्रच्छादनमुत्तरीयं च ॥ ५४६ ॥
अर्धोरुकं वरस्त्रीणां वासश्चण्डातकं स्मृतम् ।
परिधानांशुकग्रन्थिः प्रोक्ता नीवी तथोच्चयः ॥ ५४७ ॥
चेलं चीरं वासः कर्पटमाच्छादनं निवसनं च ।
अम्बरमंशुकमुक्तं वस्त्रं सिचयः पटः पोटः ॥ ५४८ ॥
चतुर्विधं तु विज्ञेयं त्वक्सूत्रकृमिरोमजम् ।
पत्त्रोर्णं धौतकौशेयं दुकूलं क्षौममिष्यते ॥ ५४९ ॥
कार्पासं वादरं प्रोक्तं वस्त्रस्यान्तो मतोऽञ्चलः ।
अहतं स्यान्नवं वासो जीर्णमुक्तं पटच्चरम् ॥ ५५० ॥
धौतमुद्गमनीयं च वर्तिर्वस्तिर्दशाः सिचः ।
एकार्था आविकौरभ्ररल्लकोर्णायुकम्बलाः ॥ ५५१ ॥
कञ्चुको वारवाणः स्यात्कूर्पासश्च निचोलकः ।
स्रग्माला माल्यमाख्यातं केशमध्ये तु गर्भकः ॥ ५५२ ॥
प्रभ्रष्टकं शिखालम्बि पुरो न्यस्तं ललामकम् ।
तिर्यग्वक्षसि विक्षिप्तं वैकक्षकमुदाहृतम् ॥ ५५३ ॥
ग्रीवायां लम्बितं प्राज्ञैः प्रालम्बकमिति स्मृतम् ।
आपीडः शेखरोत्तंसावतंसाः शिरसि स्रजः ।
कर्णपूरेऽपि दृश्येते तथोत्तंसावतंसकौ ॥ ५५४ ॥
जतुयावकलाक्षाऽलक्तकाः समाः सिक्थकं मधूच्छिष्टम् ।
कज्जलमञ्जनमभिहितमादर्शो दर्पणो मुकुरः ॥ ५५५ ॥
ताडङ्कस्ताडपत्त्रं स्यात्कुण्डलं कर्णवेष्टनम् ।
कर्णालङ्करणं सर्वं कर्णिकेत्यभिधीयते ॥ ५५६ ॥
केयूरमङ्गदं प्रोक्तं बाहुमूलविभूषणम् ।
आवापः परिहार्यः स्यात्कटको वलयं तथा ॥ ५५७ ॥
कङ्कणं हस्तसूत्रं च विदुः प्रतिसरं बुधाः ।
ग्रीवालङ्करणं सर्वं ग्रैवेयकमितीष्यते ॥ ५५८ ॥
अङ्गुल्याभरणं प्रोक्तमङ्गुलीयकमूर्मिका ।
कथ्यतेऽङ्गुलिमुद्रा च भवेद्या लिखिताक्षरा ॥ ५५९ ॥
कलापः सप्तकी काञ्ची मेखला रसना तथा ।
कटिसूत्रं सारसनं किङ्किणी क्षुद्रघण्टिका ॥ ५६० ॥
सिञ्जिनी पादकटकस्तुलाकोटिस्तु नूपुरम् ।
मञ्जीरं हंसकं स्त्रीणां चरणाभरणं स्मृतम् ॥ ५६१ ॥
देवच्छन्दः शतयष्टिरर्धो माणवकः स्मृतः ।
हारो गुच्छार्धगुच्छौ च गोपुच्छश्च भवेत्क्रमात् ॥ ५६२ ॥
एकावल्येकयष्टिः स्यात्कथ्यते सा च कण्ठिका ।
प्रोक्ता नक्षत्रमाला च सप्तविंशतिमौक्तिका ॥ ५६३ ॥
हारामध्यस्थितं रत्नं नायकं तरलं विदुः ।
चूडामणिं च विद्वांसो वदन्ति शिरसि स्थितम् ॥ ५६४ ॥
आहुः किरीटमुष्णीषं कोटीरं मुकुटं समम् ।
राढा शोभा विभूषा स्यादभिख्या सुषमा समाः ॥ ५६५ ॥
निभालनं निशामनं निध्यानमवलोकनम् ।
ईक्षणं दर्शनं दृष्टिर्द्योतनं च समं स्मृतम् ॥ ५६६ ॥
कटाक्षो दृष्टिविक्षेप ईषच्च हसितं स्मितम् ।
ह्रीर्लज्जापत्रपा व्रीडा त्रपा मन्दाक्षमुच्यते ॥ ५६७ ॥
आलिङ्गनमुपगूहनमाहुः परिरम्भणं परिष्वङ्गम् ।
आश्लेषमङ्कपालीं क्रोडीकरणं च तुल्यार्थम् ॥ ५६८ ॥
संवेशनं निधुवनं सम्प्रयोगो रहो रतिः ।
सुरतं मोहनं प्रोक्तं मणितं रतकूजितम् ॥ ५६९ ॥
आर्या भूमिस्पृशो वैश्या ऊख्याश्च विशः स्मृताः ।
जीवनं वृत्तिराजीवो वार्त्ता चेति निगद्यते ॥ ५७० ॥
पण्याजीवा वणिजः प्रापणिका नैगमाश्च वैदेहाः ।
द्वैगुणिको वार्धुषिको वृद्ध्याजीवः कुसीदिकः प्रोक्तः ॥ ५७१ ॥
अपमित्यकमुद्धार ऋणं स्यात्पर्युदञ्चनम् ।
वृद्धिः कलान्तरं प्रोक्तं कुसीदं वृद्धिजीवनम् ॥ ५७२ ॥
परिवृत्तिर्विनिमयो वैमेयश्च निगद्यते ।
प्रक्रयः कॢप्तिक प्रोक्तं भाटकोऽवक्रयः स्मृतः ॥ ५७३ ॥
क्षेत्राजीवः कृषिकः कृषीवलः कर्षकः कुटुम्बी च ।
सीत्यं सस्यं प्रोक्तं वप्रं क्षेत्रं च केदारम् ॥ ५७४ ॥
हलं स्याल्लाङ्गलं सीरः फालः कुशिक उच्यते ।
योक्त्रं तु रश्मिराबन्धः शम्या च युगकीलकः ॥ ५७५ ॥
कथितो लोष्टको लोष्टः कोटीशं लोष्टभेदनम् ।
शम्बाकृतं द्विसीत्यं स्यात्सीता लाङ्गलपद्धतिः ॥ ५७६ ॥
गोदारणं च कुद्दालं लवित्रं दात्रमुच्यते ।
प्रतोदः प्राजनं तोत्रं लूनं दातमिति स्मृतम् ॥ ५७७ ॥
खलेवाली भवेन्मेठिः खलधान्यं खलं स्मृतम् ।
बुशः कडङ्गरः प्रोक्तः कणः स्यात्क्षुद्रतण्डुलः ॥ ५७८ ॥
धान्यशूकं च किंशारुः कणिशं धान्यशीर्षकम् ।
नालं काण्डं क्षुपो गुच्छो व्रीहिः स्तम्बकरिः स्मृतः ॥ ५७९ ॥
रक्तशालिर्महाशालिः कलमाश्चेति शालयः ।
उद्दालः कथितः प्राज्ञैः कोद्रवः कोरदूषकः ॥ ५८० ॥
मङ्गल्यको मसूरः स्यात्सिद्धार्थः सर्षपः स्मृतः ।
आसुरी राजिका चेति कथ्यते राजसर्षपः ॥ ५८१ ॥
प्रियङ्गुः कथ्यते कङ्गुरतसी स्यादुमा क्षुमा ।
कलायः खण्डिको ज्ञेयः सातीनश्च मनीषिभिः ॥ ५८२ ॥
जर्तिलः कथ्यते सद्भिररण्यप्रभवस्तिलः ।
तिलपिञ्जस्तिलपेजस्तथा षण्ढतिलः स्मृतः ॥ ५८३ ॥
तृणधान्यं तु नीवारः श्यामाकः श्यामको भवेत् ।
वल्ला निष्पावकाः प्रोक्ता आढकी तुवरी स्मृता ॥ ५८४ ॥
भृष्टं धान्यं लाजाः पृथुकाश्चिपिटाश्च कुट्टितास्ते स्युः ।
भृष्टा यवास्तु धाना दरपक्वा कथ्यतेऽभ्यूषः ॥ ५८५ ॥
शूद्रोऽन्त्यवर्णो वृषलः पद्यः पज्जश्च कथ्यते ।
लेखकः स्याल्लिपिकरः कायस्थोऽक्षरजीवकः ॥ ५८६ ॥
आभीरः स्यान्महाशूद्रो गोपालो वल्लवस्तथा ।
त्वष्टा च काष्ठतट् तक्षा रथकारश्च वर्धकिः ॥ ५८७ ॥
नाडिन्धमः कलादः सुवर्णकारश्च मुष्टिको ज्ञेयः ।
वैकटिको मणिकारो ध्माकारो लोहकारः स्यात् ॥ ५८८ ॥
क्षुरमर्दी दिवाकीर्तिश्चण्डिलो नापितः स्मृतः ।
मालाकारस्तु विज्ञेयो मालिकः प्रातिहारिकः ॥ ५८९ ॥
कुम्भकारः कुलालः स्यात्तन्तुवायः कुविन्दकः ।
संवाहकोऽङ्गमर्दी स्यात्तुन्नवायश्च सौचिकः ॥ ५९० ॥
लेपकः पलगण्डः स्याद्रङ्गाजीवस्तु चित्रकृत् ।
कर्म लेप्यादिकं सर्वं पुस्तकर्म स्मृतं बुधैः ॥ ५९१ ॥
शैलाली शैलूषः कुशीलवश्चारणः कृशाश्वी च ।
जायाजीवो भरतो नटस्तथा स्यान्नटी क्षुद्रा ॥ ५९२ ॥
शिल्पिनः कारवः प्रोक्ताः प्रकृतिश्च मनीषिभिः ।
निर्णेजकः स्याद्रजकः कल्पपालस्तु शौण्डिकः ॥ ५९३ ॥
कैवर्तो धीवरो दासो मत्स्यबन्धी तु जालिकः ।
आनायः कथ्यते जालं कुवेणी मत्स्यबन्धनी ॥ ५९४ ॥
वैतंसिकः सौनिकः स्यात्कौटिको मांसविक्रयी ।
सूना स्याद् घातनस्थानं कृपाणीली च कर्तरी ॥ ५९५ ॥
चर्मकृत्पादुकाकारो नद्ध्री वद्ध्री च कथ्यते ।
मृगयुर्लुब्धको व्याधो बुधैर्वागुरिकः स्मृतः ॥ ५९६ ॥
शुल्वा रज्जुर्वराटश्च वटस्तन्त्रीर्गुणः स्मृतः ।
पाशः स्याद्बन्धनग्रन्थिर्वागुरा मृगजालिका ॥ ५९७ ॥
अन्तावसायी चण्डालो निषादश्च जनङ्गमः ।
श्वपचः पक्वशश्चैव मातङ्गः प्लवकः स्मृतः ॥ ५९८ ॥
किराताः शबरा निष्ट्याः पुलिन्दा नाहला भटाः ।
माला म्लेच्छादयो भिल्लाः कथ्यन्ते ह्यन्तजातयः ॥ ५९९ ॥
रोगो रुक् व्याधिराकल्यं गदो मान्द्यमपाटवम् ।
आम आमय आतङ्क उपतापो रुजा स्मृता ॥ ६०० ॥
क्षवथुः कथ्यते कासो वेपथुः कम्प उच्यते ।
दवथुः परितापः स्याद् ग्लानिश्च क्लमथुः स्मृतः ॥ ६०१ ॥
राजयक्ष्मा क्षयः शोषः शोफः श्वयथुरिष्यते ।
किलासं कथ्यते सिध्म पामा कच्छूः खसः स्मृतः ॥ ६०२ ॥
कण्डूतिः कण्डूया कण्डूः कण्डूयनं तथा खर्जूः ।
जागर्या जागरणं प्रजागरो जागरा च विज्ञेया ॥ ६०३ ॥
पिटकः स्फोटको गण्डः श्वित्रं कुष्ठं च पाण्डुरम् ।
श्लीपदं पादवल्मीकः पृष्ठग्रन्थिर्गडुः स्मृतः ॥ ६०४ ॥
केशघ्नमिन्द्रलुप्तं स्यादर्शश्च गुदकीलकः ।
मायुः पित्तः कफः श्लेष्मा प्रतिश्यायश्च पीनसः ॥ ६०५ ॥
वातकी वातरोगी स्यात्सातिसारोऽतिसारकी ।
सिध्मश्लेष्मार्शसंयोगात्सिध्मलः श्लेष्मलोऽर्शसः ॥ ६०६ ॥
दद्रुणो दद्रुरोगी स्यान्नःक्षुद्रः क्षुद्रनासिकः ।
क्लिन्ने यस्याक्षिणी पिल्लश्चिल्लश्चुल्लश्च स स्मृतः ॥ ६०७ ॥
पिचण्डिलो वृहत्कुक्षिस्तुन्दिलोदरिलौ च सः ।
खलतिः शिपिविष्टः स्यादैन्द्रलुप्तिक एव च ॥ ६०८ ॥
अन्धो ह्यनेडमूकः स्यादेडो वधिर उच्यते ।
जडः कडः स्मृतो मूकः कल्लमूकस्त्ववाक्श्रुतिः ॥ ६०९ ॥
खञ्जः पङ्गुस्तथा श्रोणः कुणिर्विकलपाणिकः ।
तुण्डिरुन्नतनाभिः स्याद्विग्रो विगतनासिकः ॥ ६१० ॥
गडुलः कथ्यते कुब्जः खर्वशाखस्तु वामनः ।
पृश्निः स्वल्पशरीरः स्यात्किरातः स च कथ्यते ॥ ६११ ॥
आयुर्वेदी भिषग्वैद्यो दोषज्ञः स्याच्चिकित्सकः ।
उपचर्या चिकित्सा स्यान्निदानं हेतुरुच्यते ॥ ६१२ ॥
जाङ्गुलिको विषभिषक् व्यालग्राह्याहितुण्डिकः ।
भैषज्यं भेषजं जायुरगदस्तन्त्रमौषधम् ॥ ६१३ ॥
सिन्धूत्थं माणिमन्थं च सैन्धवं लवणोत्तमम् ।
कृष्णोपकुल्या वैदेही मागधी पिप्पली कणा ॥ ६१४ ॥
शुण्ठी नागरमुक्ता महौषधं विश्वभेषजं विश्वा ।
मधुकं यष्टिमधु स्यादमृता वत्सादनी गुडूची च ॥ ६१५ ॥
आर्द्रकं शृङ्गवेरं स्यादजाजी जीरकः स्मृतः ।
वेल्लजं मरिचं प्रोक्तमूषणं च मनीषिभिः ॥ ६१६ ॥
सौवर्चलस्तु रुचकः कुस्तुम्बुरु च धान्यकम् ।
त्रिकटु त्र्यूषणं व्योषं हिङ्गु रामठ उच्यते ॥ ६१७ ॥
हरीतक्यभया पथ्या धात्री चामलकी शिवा ।
कलिरक्षो विभीतः स्यात्त्रितयं त्रिफला स्मृता ॥ ६१८ ॥
एडगजः प्रपुनाटो दद्रुघ्नश्चक्रमर्दकः प्रोक्तः ।
शतमूलिका त्वभीरुर्निदिग्धिका कण्टकारिका व्याघ्री ॥ ६१९ ॥
पुराख्यो महिषाक्षश्च गुग्गुलः स्यात्पलङ्कषः ।
महारजनमिच्छन्ति कुसुम्भं च सुमेधसः ॥ ६२० ॥
हिङ्गुलं हंसपादं च कुरुविन्दं निगद्यते ।
सारघं माक्षिकं क्षौद्रं मधु पुष्परसस्तथा ॥ ६२१ ॥
उशीरं वीरणीमूलं ह्रीवेरं वालकं जलम् ।
मुस्तकः कुरुविन्दः स्याद् गुन्द्रा च जलदाह्वयः ॥ ६२२ ॥
वडवामुखं पातालं वैरोचननिकेतनम् ।
तथाधोभुवनं प्रोक्तं नागलोको रसातलम् ॥ ६२३ ॥
निम्नमगाधो गर्तः श्वभ्रं शुषिरं वपा बिलं विवरम् ।
अन्तरमवटुच्छिद्रं निर्व्यथनं रन्ध्ररोककुहरदराः ॥ ६२४ ॥
निरयो दुर्गतिश्चैव नरकः परिकीर्तितः ।
नारका जन्तवः प्रेता यात्याश्चैवातिवाहिकाः ॥ ६२५ ॥
यातना कारणा प्रोक्ता कारा बन्धनमुच्यते ।
आबाधा वेदना दुःखमर्तिः पीडा व्यथा तथा ॥ ६२६ ॥
वृजिनं दुरितं दुष्कृतमघमंहः किल्विषं तमः कल्कम् ।
एनः कल्मषमशुभं पापं स्यात्पातकं पाप्मा ॥ ६२७ ॥
निधनं नाशो मृत्युर्मरणं पञ्चत्वमत्ययः कालः ।
संस्था स्याद्दिष्टान्तो निमीलनं दीर्घनिद्रा च ॥ ६२८ ॥
परासुरुपसम्पन्नः प्रमीतः संस्थितो मृतः ।
प्रेतः परेतश्च तथा कुणपः शवमुच्यते ॥ ६२९ ॥
कबन्धः कथ्यते रुण्डः क्षतमीर्ममरुर्व्रणः ।
असृग्धराजिनं चर्म कृत्तिस्त्वक् परिकीर्तिता ॥ ६३० ॥
पललं जाङ्गलं मांसं पलं पिशितमामिषम् ।
क्रव्यं तरसमेकार्थं विस्रं स्यादामगन्धिकम् ॥ ६३१ ॥
क्षतजं लोहितमस्रं रुधिरमसृक् शोणितं च रक्तं स्यात् ।
अस्थीनि धातुकीकसकुल्यानि भवन्ति तुल्यानि ॥ ६३२ ॥
शरीरस्यास्थि कङ्कालं तथा स्यादस्थिपञ्जरम् ।
शिरसोऽस्थि करोटिः स्यात्कपालं शकलं च तत् ॥ ६३३ ॥
शाखास्थि नलकं प्रोक्तं पृष्ठस्यास्थि कसेरु च ।
कण्डरा स्यान्महास्नायुः स्नसा स्नायुः शिरा स्मृता ॥ ६३४ ॥
मस्तिष्कं मस्तकस्नेहो वपा मेदो वसा स्मृता ।
अन्त्रं पुरीतत्कथितं कालखण्डं यकृन्मतम् ॥ ६३५ ॥
बुक्कं स्यादग्रमांसं च तिलकं क्लोम कथ्यते ।
कृमिः कीटस्तु नीलङ्गुः पुलकश्च समः स्मृतः ॥ ६३६ ॥
उच्यते वर्च उच्चारो वर्चस्कोऽवस्करः शकृत् ।
गूथं कीटं च विट् विष्ठा पुरीषं शमलं मलम् ॥ ६३७ ॥
शुक्रं वीर्यं बलं बीजमिन्द्रियं रेत उच्यते ।
श्मशानं स्यात्पितृवनं चिता चित्या च कथ्यते ॥ ६३८ ॥
क्रन्दितं रुदितं प्रोक्तं विलापः परिदेवनम् ।
अपस्नानं मृतस्नानं निवापः पितृतर्पणम् ॥ ६३९ ॥
विषधरदन्दशूकपवनाशनसर्पसरीसृपोरुगव्याल-
भुजगभुजङ्गकुम्भीनसपन्नगनागभोगिनः ।
अहिफणभृत्पृदाकुकाकोदरकञ्चुकिचक्रिगूढपाद्,
द्विरसनकाद्रवेयदर्वीकरदृक्श्रुतयो भुजङ्गमाः ॥ ६४० ॥
आशीविषो दीर्घपृष्ठः कुण्डली जिह्मगः स्मृतः ।
फणः फणा फटा प्रोक्ता विषं स्याद्गरलं गरः ॥ ६४१ ॥
अहेः शरीरं भोगः स्यादाशीर्दंष्ट्राभिधीयते ।
भवेत्तिलित्सो गोनासो वाहसोऽजगरः शयुः ॥ ६४२ ॥
अलगर्दो जलव्यालो राजिलो डुण्डुभः स्मृतः ।
अहीरणी स्याद्द्विमुखो राजसर्पश्च सर्पभुक् ॥ ६४३ ॥
निर्ल्वयनी निर्मोकः कञ्चुक उक्ता भुजङ्गमुक्ता त्वक् ।
वम्रीकूटं नाकुर्वल्मीको वामलूरश्च ॥ ६४४ ॥
उपजिह्वोपदीका च वम्री स्यादुपदेहिका ।
अलं वृश्चिकलाङ्गूलं द्रुत आलिश्च वृश्चिकः ॥ ६४५ ॥
ब्रह्मपुत्रः शौल्किकेयो दारदश्च प्रदीपनः ।
रसः सौराष्ट्रिकः क्ष्वेडस्तीक्ष्णश्च विषमुच्यते ॥ ६४६ ॥
शृङ्गिको वत्सनाभश्च कालकूटो हलाहलः ।
काकोलो विस्फुलिङ्गश्च तद्भेदाः स्युरनेकधा ॥ ६४७ ॥
आपस्तोयं घनरसपयः पुष्करं मेघपुष्पं,
कं पानीयं सलिलमुदकं वारि वाः शम्बरं च ।
अर्णः पाथः कुशजलवनं क्षीरमम्भोऽम्बु नीरं,
प्रोक्तं प्राज्ञैर्भुवनममृतं जीवनीयं दकं च ॥ ६४८ ॥
अतलस्पर्शमगाधं गम्भीरं स्याद् गभीरमस्थागम् ।
नावा तार्यं नाव्यं द्राग्भृतकं तत्क्षणोद्धृतं तोयम् ॥ ६४९ ॥
प्रालेयमवश्यायस्तुहिनं शिशिरं हिमं तुषारं च ।
मिहिका स्यान्नीहारो हिमसंघातो हिमानी च ॥ ६५० ॥
रोमाञ्चः पुलकः स्यात्कण्टकमुद्धुषणमुल्लकसनं च ।
रोमोद्गमरोमविकाररोमहर्षाः समानार्थाः ॥ ६५१ ॥
रत्नाकरः सरस्वानुदधिरुदन्वान्सरित्पतिरकूपारः ।
पारावारस्तोयनिधिरर्णवजलराशिसागरसमुद्राः ॥ ६५२ ॥
वीची भङ्गस्तरङ्गः स्यात्तन्महत्त्वे च कथ्यते ।
ऊर्मिरुत्कलिकोल्लोलः कल्लोलो लहरी तथा ॥ ६५३ ॥
मर्यादा कूलदेशोऽस्य वेला वृद्धिश्च वारिणः ।
वेलावनं तु विज्ञेयमुपकण्ठेऽस्य यद्वनम् ॥ ६५४ ॥
सांयात्रिकः पोतवणिक् पोतः प्रवहणं स्मृतम् ।
कूपको गुणवृक्षः स्यान्निर्यामः कर्णधारकः ॥ ६५५ ॥
अन्तर्जलचरं सत्त्वं क्रूरं यादोऽभिधीयते ।
अवहारः स्मृतो ग्राहः कुम्भीरो नक्र उच्यते ॥
कच्छपः कमठः कूर्मस्तद्भार्या च डुली स्मृता ॥ ६५६ ॥
वैसारिणो विसारः पृथुरोमा जलचरो झषो मत्स्यः ।
तिमिरनिमिषश्च मीनः शकली शल्की च विज्ञेयः ॥ ६५७ ॥
सहस्रदंष्ट्रः पाठीनः प्रोष्ठी च शफरी स्मृता ।
नलमीनश्चिलिचिमः कुलीरः कर्कटो मतः ॥ ६५८ ॥
शालः शकुलः कुलिशो राजीवो रोहितश्च पल्लवकः ।
शृङ्गीमद्गुरवागुसनन्द्यावर्तादयो महामत्स्याः ॥ ६५९ ॥
मत्स्यविशेषो मकरः करिमकरो भवति तद्विशेषस्तु ।
चीरिल्लितिमितिमिङ्गिलगिलादयो महामत्स्याः ॥ ६६० ॥
क्षुद्राण्डो मत्स्यसंघातः पोताधानं च कथ्यते ।
गण्डूपदः किञ्चुलको जलौकाः स्युर्जलौकसः ॥ ६६१ ॥
मण्डूकः प्लवको भेकः शालूरो दर्दुरो हरिः ।
प्लवङ्गमः प्लवगः स्याद्वर्षाभूस्तद्वधूः स्मृता ॥ ६६२ ॥
यावन्तो दृश्यन्ते नरकरितुरगादयः स्थले जीवाः ।
तावन्तः सलिलेष्वपि जलपूर्वास्ते तु विज्ञेयाः ॥ ६६३ ॥
उक्ता मुक्ता मौक्तिकं शौक्तिकेयं,
मुक्तास्फोटः शुक्तिराख्यायते च ।
कम्बुः शङ्खः क्षुल्लकाः क्षुद्रशङ्खाः,
शम्बूकास्ते स्युः कपर्दो वराटः ॥ ६६४ ॥
सिन्धुः स्रवन्ती तटिनी तरङ्गिणी,
नदी धुनी निर्झरिणी च निम्नगा ।
कूलङ्कषा शैवलिनी सरस्वती,
समुद्रकान्ता ह्रदिनी तथापगा ॥ ६६५ ॥
स्रोतः स्रोतस्विनी कर्षूः कुल्या द्वीपवती सरित् ।
रोधो वप्रस्तु विज्ञेयो भिद्य उद्ध्यो नदः स्मृतः ॥ ६६६ ॥
तीरं कूलं तटं कच्छः प्रपातो रोध उच्यते ।
अर्वाक्कूलमपारं स्यात्परं पारमिति स्मृतम् ॥ ६६७ ॥
पात्रं तु कूलयोर्मध्यमावर्तः पयसां भ्रमः ।
पूरः स्यादम्भसो वृद्धिः फेनो डिण्डीर उच्यते ॥ ६६८ ॥
ओघः प्रवाहो वेणी च धारा स्रोतो रयः स्मृतः ।
सम्भेदः सङ्गमो नद्योः संवेद्यश्च निगद्यते ॥ ६६९ ॥
सैकतं पुलिनं द्वीपं सिकता वालुका स्मृता ।
मध्ये द्वीपमन्तरीपं ह्रदस्तोयाशयो मतः ॥ ६७० ॥
चक्राणि पुटभेदाः स्युः सेतुर्वरण उच्यते ।
आतरस्तरपण्यं च तल्पं स्यादुडुपः प्लवः ॥ ६७१ ॥
तरीर्नौर्मङ्गिनी बेडा नौदण्डः क्षेपणी स्मृता ।
अरित्रं कोटिपात्रं स्यात्पुलिन्दो मङ्ग उच्यते ॥ ६७२ ॥
भागीरथी सुरसरिद्विष्णुपदी जाह्नवी तथा गङ्गा ।
मन्दाकिनी त्रिपथगा सरिद्वरा त्रिदशदीर्घिका प्रोक्ता ॥ ६७३ ॥
गोदावरी च गोदा कालिन्दी दिनकरात्मजा यमुना ।
शोणो हिरण्यबाहुर्मेकलकन्या च नर्मदा रेवा ॥ ६७४ ॥
वेशन्तः पल्वलं तल्लं कासारः सरसी सरः ।
आखातो देवखातः स्यात्खाता पुष्करिणी भवेत् ॥ ६७५ ॥
आधारश्च तडागं स्यादाली पाली च कथ्यते ।
परिखा दीर्घिका प्रोक्ता खाता या परितः पुरम् ॥ ६७६ ॥
परीवाहो जलोच्छ्वास उत्सः प्रस्रवणं स्मृतम् ।
विप्रुषो बिन्दवः प्रोक्ताः पृषतः पृषतास्तथा ॥ ६७७ ॥
पिच्छिलं स्याद्विजपिलं पङ्कः शादो निषद्वरः ।
जम्बालः कर्दमः प्रोक्तो बुधैरिचिकिलस्तथा ॥ ६७८ ॥
सहस्रपत्त्रं शत्रपत्त्रमम्बुजं
कुशेशयं तामरसं सरोरुहम् ।
विसप्रसूनं कमलं महोत्पलं,
सरोजमब्जं नलिनं च पुष्करम् ॥ ६७९ ॥
राजीवमरविन्दं च पद्मं पङ्कजमिष्यते ।
रक्तं कोकनदं प्रोक्तं पुण्डरीकं सिताम्बुजम् ॥ ६८० ॥
सौगन्धिकं च कह्लारं स्यादिन्दीवरमुत्पलम् ।
नीलोत्पलं कुवलयं कैरवं कुमुदं विदुः ॥ ६८१ ॥
कर्णिका बीजकोशः स्यात्किञ्जल्कं केसरं स्मृतम् ।
मृणालं स्याद्विसं कन्दो विसिनी नलिनी भवेत् ॥ ६८२ ॥
कुमुद्वती कुमुदिनी बुधैः कैरविणी स्मृता ।
शेवालं शैवलं प्रोक्तं जलशूकं च नीलिका ॥ ६८३ ॥
अन्धुः कूपः प्रधिर्नेमिश्चुरी चुण्ढी च चूतकः ।
निपानमुदपानं च वाप्याहावश्च कथ्यते ॥ ६८४ ॥
उद्घाटकं घटीयन्त्रं पादावर्तोऽरघट्टकः ।
पानं तु सारणिः प्रोक्ता प्रणाली जलपद्धतिः ॥ ६८५ ॥
निकरनिकायनिवहविसरव्रजपुञ्जसमूहसञ्चयाः,
समुदयसार्थयूथनिकुरम्बकदम्बकपूगराशयः ।
चयसमवायवृन्दसन्दोहसमाजवितानसंहति-
प्रकरघनौघसंघसंघातव्रातकुलोत्कराः स्मृताः ॥ ६८६ ॥
पटलं पेटकं चक्रं चक्रवालं च मण्डलम् ।
जालं जातं तथा व्यूहवारस्तोमाश्च ते स्मृताः ॥ ६८७ ॥
सूक्ष्मलेशलवश्लक्ष्णक्षुद्रदभ्रकणाणवः ।
किञ्चिन्मात्रतनुस्तोकह्रस्वाल्पत्रुटयः समाः ॥ ६८८ ॥
प्राग्र्यं प्राग्रहरं प्रवेकमपरं वर्यं वरेण्यं वरं,
श्रेष्ठं प्रेष्ठमनुत्तमं च मधुरं मञ्जु प्रियं मञ्जुलम् ।
हृद्यं हारि मनोहरं च रुचिरं कान्तं परं सुन्दरं,
सौम्यं साधु च वल्गु चारु सुषमं वामं शुभं पेशलम् ॥ ६८९ ॥
अग्र्यं प्रधानं प्रमुखं पुरोगं,
मुख्यं परार्ध्यं प्रवरं प्रवर्हम् ।
अग्रेसरं सत्तममुत्तमं च,
ग्रामण्यमग्रण्यमुदाहरन्ति ॥ ६९० ॥
शङ्का वितर्कः सन्देहः संशयारेकविभ्रमाः ।
विचिकित्सा विकल्पश्च भ्रान्तिरेकार्थवाचकाः ॥ ६९१ ॥
समीपं सनीडं समर्यादमारात्,
सदेशं सवेशं ससीमोपकण्ठम् ।
तथाभ्यर्णमभ्यग्रमभ्याशमाहु-
र्बुधाः सन्निधानान्तिके सन्निकृष्टम् ॥ ६९२ ॥
आसन्नं सविधं पार्श्वमुपान्तमपदान्तरम् ।
विप्रकृष्टं परं दूरमाराद् व्यवहितं स्मृतम् ॥ ६९३ ॥
सदृक् समानः सदृशः सदृक्षः,
प्रख्यः प्रकाशः प्रतिमः प्रकारः ।
तुल्यः समः सन्निभ इत्यभिन्नाः,
शब्दाः प्रयोगेषु गवेषणीयाः ॥ ६९४ ॥
लोलं चपलं चटुलं प्रचलं तरलं परिप्लवमधीरम् ।
पारिप्लवं च धीराश्चलाचलं चञ्चलं च कथयन्ति ॥ ६९५ ॥
वक्रं वृजिनं भङ्गुरमाविद्धं वेल्लितं नतं जिह्मम् ।
भुग्नमरालं कुटिलं व्याकुञ्चितमूर्मिमत्कथितम् ॥ ६९६ ॥
द्राक् चपलं लघु मङ्क्षु स्राक् तूर्णं त्वरितमाशु शीघ्रमरम् ।
अह्नाय सत्वरं च क्षिप्रं द्रुतमञ्जसा झटिति ॥ ६९७ ॥
सततं सन्ततमनिशं नित्यमजस्रं च शश्वदश्रान्तम् ।
अविरतमनवरतं स्यादेकार्थमनारतमसक्तम् ॥ ६९८ ॥
वृहदुरु गुरु विस्तीर्णं पुरु पृथु पृथुलं महद्विशालं च ।
व्यूढं विपुलं रुद्रं वरिष्ठमेकार्थमुद्दिष्टम् ॥ ६९९ ॥
युग्मं युगं च युगलं द्वन्द्वं द्वितयं यमं यमलम् ।
स्त्रीपुंसयोस्तु युग्मं मिथुनं परिकथ्यते सद्भिः ॥ ७०० ॥
प्राज्यं भूरि प्रभूतं च प्रचुरं बहुलं बहु ।
पुरुजं पुष्कलं पुष्टमदभ्रमभिधीयते ॥ ७०१ ॥
आचितं निचितं व्याप्तं छन्नं कीर्णं च सङ्कुलम् ।
आकुलं भरितं पूर्णं नातिनानार्थवाचकाः ॥ ७०२ ॥
प्रत्याख्यातं प्रतिक्षिप्तं प्रत्यादिष्टं निराकृतम् ।
निरस्तमपविद्धं च प्राज्ञाः परिहृतं विदुः ॥ ७०३ ॥
अत्याकारः परिभवो निकारश्च पराभवः ।
अनादरश्चाभिभवस्तिरस्कारश्च कथ्यते ॥ ७०४ ॥
घोरं प्रतिभयं भीमं दारुणं स्याद्भयानकम् ।
आभीलं भीषणं भीष्मं भैरवं च भयावहम् ॥ ७०५ ॥
सख्यं साप्तपदीनं सौहार्दं सौहृदं तथा स्नेहः ।
मैत्री प्रीतिरजर्यं सभाजनं सङ्गतं प्रोक्तम् ॥ ७०६ ॥
आदिरग्रं पुरा पूर्वं प्रथमं प्राक् पुरः स्मृतम् ।
उपज्ञोपक्रमारम्भौ पश्चाच्च चरमं भवेत् ॥ ७०७ ॥
रहः प्रच्छन्नमेकान्तं निःशलाकमुपह्वरम् ।
उपांशु विजनं प्रोक्तं रहस्यं गुह्यमुच्यते ॥ ७०८ ॥
कैतवं कपटं कूटं व्याजच्छद्मोपधिच्छलम् ।
मिषं निभं च निर्दिष्टं व्यपदेशश्च सूरिभिः ॥ ७०९ ॥
इच्छा वाञ्छा स्पृहा काङ्क्षा कामनेप्सा रुचिस्तथा ।
आशंसा चेति तुल्यार्था निश्चितं नियतं स्मृतम् ॥ ७१० ॥
जीर्णं जरत्पुराणं प्रत्नं प्रतनं पुरातनं प्रोक्तम् ।
नव्यं नवं नवीनं स्यान्नूतनमभिनवं नूत्नम् ॥ ७११ ॥
निवृतं वेष्टितमुक्तं परिवृत्तं वलयितं परिक्षिप्तम् ।
आवर्हितमुन्मूलितमुत्पाटितमुद्धृतं च समम् ॥ ७१२ ॥
कृत्स्नं समग्रं सकलं समस्तं,
सर्वं च विश्वं निखिलाखिले च ।
खण्डार्धनेमाः शकलं च भित्तं,
सामीत्यसम्पूर्णसमानसंज्ञाः ॥ ७१३ ॥
अवकीर्णमवध्वस्तं त्यक्तमुत्सृष्टमुज्झितम् ।
अनादृतमवज्ञातमपहस्तितमिष्यते ॥ ७१४ ॥
आगूः सङ्गरसन्धाप्रतिश्रवाः संश्रवः प्रतिज्ञा च ।
हेला स्यादवहेलं रीढावज्ञावलीढा च ॥ ७१५ ॥
मूलीकर्म प्रोक्तं संवननं कामर्णं वशीकरणम् ।
विप्रतिसारोऽनुशयः पश्चात्तापोऽनुतापः स्यात् ॥ ७१६ ॥
क्षामं शातं कृशं क्षीणं पेलवं तलिनं तनु ।
निरन्तरं घनं सान्द्रं बहुलं विरलेतरम् ॥ ७१७ ॥
निविडं निविरीशं च दृढं गाढं प्रचक्षते ।
कामं प्रकामं पर्याप्तं नितान्तं भृशमुच्यते ॥ ७१८ ॥
अत्यर्थमतिमर्यादमतिवेलं च कथ्यते ।
व्यवधानं तिरोधानमन्तर्धिरपवारणम् ॥ ७१९ ॥
परस्परं मिथः प्रोक्तमन्योन्यमितरेतरम् ।
कौतूहलं विनोदः स्यात्कौतुकं च कुतूहलम् ॥ ७२० ॥
आली श्रेण्यावली पङ्क्तिर्वीथी राजी च कथ्यते ।
क्षौरं च भद्राकरणं मुण्डनं वपनं स्मृतम् ॥ ७२१ ॥
दर्पो मदोऽवलेपो मानो गर्वो भवेदहङ्कारः ।
आवेशः संवेगः संरम्भः सम्भ्रमस्तथाटोपः ॥ ७२२ ॥
प्राणः स्थाम बलं द्युम्नमोजः शुष्म तरः सहः ।
प्रतापः पौरुषं तेजो विक्रमः स्यात्पराक्रमः ॥ ७२३ ॥
अनुक्रोशः कृपा शूकं दया च करुणा घृणा ।
प्रतिक्षणमभीक्ष्णं च भूयः स्यादसकृन्मुहुः ॥ ७२४ ॥
आतङ्को भयमाशङ्का दरस्त्रासश्च साध्वसम् ।
मर्षः क्षमा तितिक्षा च क्षान्तिरुक्ता सहिष्णुता ॥ ७२५ ॥
वैणवो लगुडो रम्भो दण्डो यष्टिश्च कथ्यते ।
गतिर्वीखा विहारः स्यात्परिसर्पः परिक्रमः ॥ ७२६ ॥
अणिरश्रिस्तथा कोटिरश्रः कोणश्च कथ्यते ।
कश्मलं मलिनं म्लानं मलीमसमुदाहृतम् ॥ ७२७ ॥
भृतिर्भृत्या च कर्मण्या वेता मूल्यं च वेतनम् ।
लिपिरालेख्यलेखा स्याल्लिपिर्लेखाक्षरस्य च ॥ ७२८ ॥
कल्पनं कर्तनं प्रोक्तं वर्धनं छेदनं तथा ।
व्यत्ययः स्याद्विपर्यासो वैपरीत्यं विपर्ययः ॥ ७२९ ॥
अपह्नवोऽपलापः स्यादपज्ञानमपात्ययः ।
श्रन्थनं ग्रन्थनं गुम्फः सन्दर्भो रचना स्मृता ॥ ७३० ॥
उद्वर्तनमुत्सादनमाहुः सोत्प्रासहसितमुपहसितम् ।
उत्पिञ्जलमाकुलकं स्यादनुपदमन्वगन्वक्षम् ॥ ७३१ ॥
गौरः श्वेतः सितः शुभ्रो वलक्षो धवलोऽर्जुनः ।
हरिणः पाण्डुरः पाण्डुरवदातश्च पाण्डरः ॥ ७३२ ॥
अरुणः शोणो रक्तो माञ्जिष्ठः पाटलस्तथा ताम्रः ।
लोहित इत्येकार्थाः कविभिः शब्दाः प्रयुज्यन्ते ॥ ७३३ ॥
असितं शिति कृष्णं च कालं नीलं च मेचकम् ।
श्यामं तु श्यामलं रामं पालाशं हरितं हरित् ॥ ७३४ ॥
हरिः कद्रुः कडारश्च पिङ्गलः परिकीर्तितः ।
पीतं हारिद्रमाख्यातं श्यावं तु कपिशं स्मृतम् ॥ ७३५ ॥
पिङ्गः पिशङ्ग इत्युक्तो बभ्रुः कपिलः पिङ्गलः ।
सारङ्गः शबलो वर्णः कल्माषः कृष्णपाण्डुरः ॥ ७३६ ॥
पिञ्जरः पीतरक्तः स्याद्धूसरः स्तोकपाण्डुरः ।
रक्तश्यामो भवेद्धूम्रो धूमलः स च कथ्यते ॥ ७३७ ॥
श्येनी कुमुदपत्राभा शुकाभा हरिणी स्मृता ।
जपाकुसुमसंकाशा लोहिनी परिकीर्तिता ॥ ७३८ ॥
परिपाट्यानुपूर्वी स्यादुपशायोऽनुपात्ययः ।
अनुक्रमश्च पर्यायो विशायः परिकीर्तितः ॥ ७३९ ॥
ईर्ष्या स्यात्कुहना दम्भो मिथ्याचर्या च कुक्कुटिः ।
कुसृतिर्निकृतिर्माया शाम्बरी पथकल्पना ॥ ७४० ॥
चित्रकिर्मीरकल्माषशबलोन्मिश्रकर्बुराः
करम्बः कवरः शारः सम्पृक्तः खचितः समाः ॥ ७४१ ॥
आयल्लकमुत्कण्ठा स्यादुत्कलिका रतिश्च रणरणकम् ।
औत्सुक्यं हृल्लेखो विरहवियोगौ च तुल्यार्थौ ॥ ७४२ ॥
प्रतिकूलं प्रतिलोमं प्रतीपमुक्तं प्रसव्यमेकार्थम् ।
अपवारितं च पिहितं संवीतं संवृतं स्थगितम् ॥ ७४३ ॥
आहुः प्रतीकमवयवमपघनमङ्गं तथैकदेशं च ।
उल्वणमुद्धतमुद्भटमुत्कटमिति नातिनानार्थाः ॥ ७४४ ॥
समाजः संसदास्थानी सभा स्यात्परिषत्सदः ।
चित्रमद्भुतमाश्चर्यं विस्मयश्चोद्यमुच्यते ॥ ७४५ ॥
प्रेङ्खोलितं तरलितं प्रेङ्खितं लुलितं स्मृतम् ।
युक्तं स्यादुचितं न्याय्यं प्राप्तमौपयिकं तथा ॥ ७४६ ॥
आहितं निहितं न्यस्तमारोपितमिति स्मृतम् ।
बद्धं पिनद्धमामुक्तमपिनद्धं च कथ्यते ॥ ७४७ ॥
वञ्चनं चातिसन्धानं व्यलीकं स्यात्प्रतारणम् ।
विप्रलम्भो विसंवादो विप्रलापश्च कीर्तितः ॥ ७४८ ॥
व्यलीकमपराधः स्यादागो मन्तुश्च विप्रियम् ।
प्रणतिः स्यादनुनयः प्रणिपातश्च सान्त्वनम् ॥ ७४९ ॥
उद्घात उक्तः प्रस्तावो वारश्चावसरः क्षणः ।
वदन्त्युपनतं प्राज्ञा उपसन्नमुपस्थितम् ॥ ७५० ॥
प्रांशूच्चमुन्नतं तुङ्गमुदग्रं दीर्घमायतम् ।
अयन्त्रितं स्यादुद्दाममुच्छृङ्खलमनर्गलम् ॥ ७५१ ॥
विशदं प्रकटं स्पष्टं प्रकाशं स्फुटमिष्यते ।
तत्क्षणैकपदे तुल्ये सद्यः सपदि च स्मृते ॥ ७५२ ॥
विशङ्कटं विशालं स्यात्करालं विकटं तथा ।
निस्तलं वर्तुलं वृत्तं स्थपुटं विषमोन्नतम् ॥ ७५३ ॥
अवगाहो जलद्रोणी निर्वेदः खेद उच्यते ।
प्रमादोऽनवधानं स्यादत्याधानमतिक्रमः ॥ ७५४ ॥
निर्वेश उपभोगः स्यादाभोगः परिपूर्णता ।
अवगीतं मुहुर्दृष्टमुपलब्धं च यद्भवेत् ॥ ७५५ ॥
वामं सव्यं विदुः प्राज्ञा अपसव्यं च दक्षिणम् ।
प्रतिकूलानुकूलार्थे अपष्ठु त्वनपष्ठु च ॥ ७५६ ॥
विपरीतं पराचीनमपाचीनं पराङ्मुखम् ।
स्मृतं कौसीद्यमालस्यमुपधा तु परीक्षणम् ॥ ७५७ ॥
विवधो वीवधो भारः पर्याहारश्च कथ्यते ।
काचं शिक्यमिति प्रोक्तं भारयष्टिर्विहङ्गिका ॥ ७५८ ॥
सौष्ठवं स्यादवष्टम्भो हठः प्रसभमुच्यते ।
प्रग्रहो ग्रहको वन्दी पणोऽक्षेषु ग्लहः स्मृतः ॥ ७५९ ॥
प्रायः स्याद्भोजनत्यागः संन्यासोऽनशनं स्मृतम् ।
मोघं मुधाऽफलं बन्ध्यं नतं नम्रं च बन्धुरम् ॥ ७६० ॥
स्मृतं वणिज्यं वाणिज्यं वणिज्या च समं त्रयम् ।
युद्धार्थे द्वे प्रयुज्येते दौर्मद्यं च करीरकम् ॥ ७६१ ॥
आकूतं स्यादभिप्रायो व्याकूतिर्भङ्गिरुच्यते ।
स्थण्डिलं संस्कृता भूमिरयनं स्थानमुच्यते ॥ ७६२ ॥
प्रत्यग्रमुक्तं सद्यस्कमुपाग्रमुपसर्जनम् ।
दोला प्रेङ्खोलनं प्रेङ्खा उत्सवः स्यान्महः क्षणः ॥ ७६३ ॥
गवलं माहिषं शृङ्गं दृतिश्चर्मप्रसेवकः ।
समुद्गः सम्पुटो ज्ञेयो वडिशं मत्स्यबन्धनम् ॥ ७६४ ॥
कृते प्रतिकृतं प्राज्ञैः प्रतिनिर्यातनं स्मृतम् ।
सपत्त्राकरणं प्रोक्तं यत्परस्यातिपीडनम् ॥ ७६५ ॥
समासः स्यात्समाहारः संक्षेपः सङ्ग्रहस्तथा ।
व्यासः प्रपञ्चो विस्तारः स च शब्दस्य विस्तरः ॥ ७६६ ॥
उन्नं क्लिन्नं स्मृतं नुन्नं क्षिप्तं तुन्नं च पीडितम् ।
पन्नं तु पतितं प्रोक्तं सन्नं शान्तं च सूरिभिः ॥ ७६७ ॥
न्यञ्चितं स्यादधःक्षिप्तं क्षिप्तमूर्ध्वमुदञ्चितम् ।
काचितं सज्जितं प्रोक्तं रूषितं गुण्डितं स्मृतम् ॥ ७६८ ॥
विष्कम्भः प्रतिबन्धो विश्रम्भः कथ्यते च विश्वासः ।
सम्मर्दः स्यात्परिमल उपमर्दो विप्रकारः स्यात् ॥ ७६९ ॥
उपाधिर्धर्मचिन्ता स्यान्निःशोध्यमनवस्करः ।
कुप्रियं च जघन्यं स्यान्निःशेषं न्यक्षमिष्यते ॥ ७७० ॥
अपकारो भवेद् द्रोहो दोष आदीनवो मतः ।
कषायं तुवरं प्रोक्तं सुरुङ्गा सन्धिरुच्यते ॥ ७७१ ॥
असौम्यं यद्भवेच्चक्षुरचक्षुस्तत्प्रचक्षते ।
अवहित्थं च शब्दज्ञा आकारस्य निगूहनम् ॥ ७७२ ॥
संस्तवः स्यात्परिचयः प्रसादः प्रणयः स्मृतः ।
प्रवारणं महादानं सङ्कल्पः कर्म मानसम् ॥ ७७३ ॥
अनायासार्थकं फाण्टमन्तर्गडु निरर्थकम् ।
स्वाच्छन्द्यं निर्निमित्तं च यदृच्छेत्यभिधीयते ॥ ७७४ ॥
आद्यमादिममन्त्यं स्यादन्तिमं चाग्र्यमग्रिमम् ।
मध्यमं मध्यमीयं च मध्यन्दिनमुदाहृतम् ॥ ७७५ ॥
नमस्या वन्दना प्रोक्ता तपस्या नियमस्थितिः ।
परिव्रज्या व्रतादानं व्रज्याऽट्या च गतिः स्मृता ॥ ७७६ ॥
रिक्तं तुच्छमसारं तु फल्गु व्युष्टिः फलं स्मृतम् ।
कलिलं गहनं प्रोक्तं श्लथं शिथिलमुच्यते ॥ ७७७ ॥
स्वतन्त्रवृत्तिर्व्युत्थानमभ्युत्थानं च गौरवम् ।
संस्थानं संनिवेशः स्यादास्थानं नृपतेः सभा ॥ ७७८ ॥
सङ्कथान्योन्यसङ्गीतिः प्रतिपत्तिः प्रगल्भता ।
उच्यत ऊर्ज उत्साहो भृकुटिर्भ्रुकुटिस्तथा ॥ ७७९ ॥
उपजापो भवेद्भेदः साम सान्त्वमिति स्मृतम् ।
तथेति प्रत्ययः श्रद्धा संस्कारो वासना स्मृता ॥ ७८० ॥
स्मृतमास्थितमाक्रान्तं प्रतीष्टं पतदाहृतम् ।
प्रच्छादितं स्यात्संवीतं प्रशस्तं संस्कृतं स्मृतम् ॥ ७८१ ॥
उन्माथः कूटयन्त्रं स्यादवपातोऽवटः स्मृतः ।
धर्मः स्वभावः आत्मा स्यादवेक्षा प्रतिजागरः ॥ ७८२ ॥
स्मृतं परुषमस्निग्धमाचारातिक्रमः क्रिया ।
उच्चण्डमप्रलम्बं स्यान्माढिः पत्त्रशिरा स्मृता ॥ ७८३ ॥
अहमहमिका तु सा स्याद्यत्क्रियते स्पर्धयाधिकं किञ्चित् ।
यत्र वृथाभिनिवेशस्तामाहोपुरुषिकां विदुः प्राज्ञाः ॥ ७८४ ॥
सिंहनादो भवेत् क्ष्वेडा गण्डूषो मुखपूरणम् ।
प्रभावतां वदन्त्यार्याः प्रभुतां प्रभविष्णुताम् ॥ ७८५ ॥
परभागो गुणोत्कर्षः स्पर्धा संहर्ष उच्यते ।
आयामः स्मृत आनाहः परिणाहो विशालता ॥ ७८६ ॥
एकोऽर्थो बहुभिः शब्दैः कथितः कथ्यतेऽधुना ।
एकस्यैव तु शब्दस्य बहुष्वर्थेषु वर्तनम् ॥ ७८७ ॥
रुद्रेऽपि खण्डपरशुर्वैश्रवणेऽप्येककुण्डलः प्रोक्तः ।
द्वारेऽपि प्रतिहारः प्राकाराग्रेऽपि कपिशीर्षम् ॥ ७८८ ॥
पर्याप्तेऽपि कृतं स्यादाहवनीयादिषु त्रिषु त्रेता ।
सन्देहेऽपि द्वापरमाहुः कलहेऽपि कलिशब्दम् ॥ ७८९ ॥
सेनायामपि कटकं प्राणिद्यूतं वदन्ति युद्धेऽपि ।
रक्षस्यपि पुण्यजनं मृद्भाण्डेऽप्युष्ट्रिकामार्याः ॥ ७९० ॥
श्वेतं रजतेऽप्युक्तं रजतं हारे शरेऽपि किंशारुः ।
दम्भेऽपि गह्वरं स्यादुपह्वरं सन्निधानेऽपि ॥ ७९१ ॥
नयनच्छदेऽपि वर्त्म प्रतिग्रहः सैन्यपृष्ठभागेऽपि ।
श्लेष्मण्यपि खेटः स्याज्जामिः कुलबालिकायां च ॥ ७९२ ॥
गन्धो लेशेऽप्युक्तः करुणाप्रतिपादने तपस्वी च ।
मणिबन्धकनिष्ठकयोर्मध्यविभागेऽपि करभः स्यात् ॥ ७९३ ॥
चिन्तायामपि चर्चा जगती राजप्रधानलोकेऽपि ।
ऋतुरङ्गनारजस्यपि विकटं श्रेष्ठेऽपि निर्दिष्टम् ॥ ७९४ ॥
कवचेऽपि वारवाणं जीमूतं पर्वतेऽपि कथयन्ति ।
व्यूहं रचनायामपि दार्वाघाटेऽपि शतपत्त्रम् ॥ ७९५ ॥
करणं कायेऽपि स्यादुष्णीषो मूर्धवेष्टनेऽप्युक्तः ।
मात्रा परिच्छदेऽपि क्षुद्रः क्रूरे श्रुतौ निगमः ॥ ७९६ ॥
वृजिनः केशेऽप्युक्तः स्थाणुः कीलेऽपि कुञ्जरे नागः ।
गञ्जो भाण्डागारे गोमुखमुपलेपनेऽपि स्यात् ॥ ७९७ ॥
तेजस्यपि धाम स्यादाधारेऽप्याशयो घटा गोष्ठ्याम् ।
कुल्या कुलस्त्रियामपि तारो मुक्तागुणेऽप्युक्तः ॥ ७९८ ॥
कर्मविपाकेऽपि दशागती स्मृते काननेऽपि दवदावौ ।
चूडाशिखे शिरस्यपि हस्तिन्यां धेनुकागणिके ॥ ७९९ ॥
प्रतिपत्प्रतिपत्तावपि शादः शष्पे घृणा जुगुप्सायाम् ।
उत्तालमुन्नतेऽपि श्रेष्ठेऽपि निगद्यते सुरभिः ॥ ८०० ॥
संवर्तः परिवर्तश्च हायने कथ्यतेऽम्बरे नाकः ।
परिमाणेऽपि प्रस्थः सर्वात्मनि सर्वसन्नाहः ॥ ८०१ ॥
पत्न्यामपि द्वितीया दर्भेऽपि पवित्रमवधिरवटेऽपि ।
प्रकृतावपि प्रधानं विवक्षितं शोभनेऽपि स्यात् ॥ ८०२ ॥
अतिमात्रेऽप्यतिवेलं कायेऽप्युत्सेध इष्यते सद्भिः ।
पृष्ठास्थन्यपि वंशः कदली करिवैजयन्त्यां च ॥ ८०३ ॥
जालं कपटेऽप्युक्तं कपालमुक्तं घटादिशकलेऽपि ।
रिष्टं पापाशुभयोररिष्टमशुभेऽपि निर्दिष्टम् ॥ ८०४ ॥
व्यासेऽपि विग्रहः स्यान्मानविशेषेऽपि पौरुषव्यामौ ।
हेला प्रस्तावेऽपि प्रग्रह आबन्धनेऽप्युक्तः ॥ ८०५ ॥
कुञ्जरकरेऽपि शुण्डा ग्रावा शैले भवश्च संसारे ।
बालेऽपि बालिशः स्यात्कलधौतं शातकुम्भेऽपि ॥ ८०६ ॥
शाखायामपि परिधिर्वसतिर्जैनाश्रमेऽपि निर्दिष्टा ।
अन्वेषणेऽपि मार्गो भद्रो वृषभे वके ध्वाङ्क्षः ॥ ८०७ ॥
मणिदोषेऽपि त्रासो वत्सः संवत्सरेऽपि निर्दिष्टः ।
वामः प्रतिकूलेऽपि प्रोक्तौ शुक्लेऽपि शुचिरामौ ॥ ८०८ ॥
ह्यस्तनदिनेऽपि कल्यं नेत्रं मूले रजस्यपि परागः ।
भ्रूणो गर्भिण्यामपि भूतिर्विभवे बलः काके ॥ ८०९ ॥
गिरिसानुन्यपि वप्रं तल्पं दारेषु चक्षुषि ज्योतिः ।
चौर्यादावपि हिंसा प्रसरः प्रणयेऽपि निर्दिष्टः ॥ ८१० ॥
संघातेऽपि ग्रामो भूतेन्द्रियशब्दविषयकरणानाम् ।
षण्डश्च पादपानां स्कन्धः करिनरतुरङ्गाणाम् ॥ ८११ ॥
नन्द्यावर्तः सरलः शालः काको धवोऽञ्जनस्तिलकः ।
पद्मस्पन्दनमोक्षा वृक्षविशेषेऽपि दृश्यन्ते ॥ ८१२ ॥
कटुतिक्तकषायास्तु सौरभ्येऽपि प्रकीर्तिताः ।
शोभार्थेऽपि प्रयुज्यन्ते लक्ष्मीश्रीकान्तिविभ्रमाः ॥ ८१३ ॥
आर्यः स्यात्सौविदल्लेऽपि व्रीहावप्यणुरिष्यते ।
चण्डालेऽपि दिवाकीर्तिर्विवस्वान् देवतास्वपि ॥ ८१४ ॥
स्नेहेऽप्यपह्नवः प्रोक्तो द्वेषेऽप्यनुशयः स्मृतः ।
सुरतेऽपि व्यवायः स्यान्नैगमश्च ऋतावपि ॥ ८१५ ॥
दुर्गमार्गेऽपि कान्तारं गृहवाट्यां च निष्कुटः ।
रूपं मृगेऽपि विज्ञेयं बभ्रुः स्यान्नकुलेऽपि च ॥ ८१६ ॥
अन्तर्देहेऽपि कोष्ठः स्याच्चत्वरं प्राङ्गणेऽपि च ।
दुश्चर्मण्यपि निर्दिष्टः शिपिविष्टो मनीषिभिः ॥ ८१७ ॥
संस्तरः प्रस्तरेऽप्युक्तो हनौ कुञ्जो रणे स्पशः ।
गर्जन्मेघेऽपि पर्जन्यः सन्धा स्यादवधावपि ॥ ८१८ ॥
व्यवस्थायां च संस्था स्यात्संवित्तावपि वेदना ।
यात्रा स्यादनुवृत्तौ च संज्ञायां च समाह्वयः ॥ ८१९ ॥
क्लीवो विक्रमहीनेऽपि समयेऽपि कटः स्मृतः ।
कलङ्कं लाञ्छने दोषेऽप्यद्रिः प्रोक्तो रवावपि ॥ ८२० ॥
समितिः सङ्गतिसभयोः ककुदं शृङ्गे विदुः प्रधानेऽपि ।
टङ्कः स्यादभिमाने प्रस्तरघटनोपकरणे च ॥ ८२१ ॥
सङ्केते चैतन्ये च सूरिभिः कथ्यते तथा संज्ञा ।
दण्डो दमने सैन्ये कुतपो दर्भेऽपराह्णे च ॥ ८२२ ॥
कारुण्येऽप्यनुषङ्गः स्यात्प्रोक्तो गुह्येऽप्यवस्करः ।
वेदिकाऽङ्गुलिमुद्रायां लाक्षायां च कृमिस्तथा ॥ ८२३ ॥
नीवी परिपणेऽप्युक्ता कटिदेशेऽपि मेखला ।
प्रत्यवायेऽपि विश्लेषे विधुरं स्मर्यते बुधैः ॥ ८२४ ॥
निदानमवसानेऽपि स्वामिन्यपि भवेदिनः ।
जठरः कठिनेऽप्युक्तः प्राज्ञैः परिणतेऽपि च ॥ ८२५ ॥
काले कल्पेऽपि विधिर्घनाघनः शक्रवर्षुकाम्बुदयोः ।
अत्ययशब्दः प्राज्ञैः कृच्छ्रे चातिक्रमे च निर्दिष्टः ॥ ८२६ ॥
उदरे जले कृपीटं सम्बाधः सङ्कटे भगेऽप्युक्तः ।
पार्ष्णिः प्रत्यासारे च रणस्य च पश्चिमे भागे ॥ ८२७ ॥
रतिभुक्त्योः सम्भोगः पथिदेये स्त्रीधने च शुल्कं स्यात् ।
वंशाङ्कुरे करीरं वृक्षविशेषेऽपि कथयन्ति ॥ ८२८ ॥
अनूकमन्वये शीले गोत्रं नाम्नि तथान्वये ।
पुलाकं भक्तसिक्थे च क्षुद्रधान्ये च कथ्यते ॥ ८२९ ॥
अकार्ये गुह्ये कौपीनं कीलालं रुधिरे जले ।
कुकूलं शङ्कुमद्गर्ते तुषाग्नौ च निगद्यते ॥ ८३० ॥
चैत्यं बुद्धाण्डकेऽप्युक्तं देवतायतने तथा ।
छत्त्रके वृक्षजातौ च शिलीन्ध्रं स्मर्यते बुधैः ॥ ८३१ ॥
अर्थव्ययसहे व्यालस्तथा हिंस्रपशौ स्मृतः ।
पोत्रमित्युच्यते प्राज्ञैर्हलशूकरयोर्मुखम् ॥ ८३२ ॥
मन्दस्वच्छन्दयोः स्वैरं कक्षः स्यात्कच्छवीरुधोः ।
करेणुर्गजहस्तिन्योः पीलुश्च गजवृक्षयोः ॥ ८३३ ॥
शलाकायुधयोः शल्यं बाधा दुःखनिषेधयोः ।
स्थूणास्तब्धत्वयोः स्तम्भ इला वागघ्न्ययोरपि ॥ ८३४ ॥
अर्चनामूल्ययोरर्घो विसर्गो मुक्तिवर्चसोः ।
मुनिकुक्कुटयोर्दक्षः सन्धिः संश्लेषरन्ध्रयोः ॥ ८३५ ॥
अवश्यभृशयोर्वाढं दायादस्तुक्सपिण्डयोः ।
कुलीनश्रेष्ठयोर्जात्यं कोटिरुत्कर्षसंख्ययोः ॥ ८३६ ॥
ब्रध्नस्तण्डुगिरिशयोः स्थितिः स्थानव्यवस्थयोः ।
वीकाशः स्फुटरहसोः काष्ठा कालप्रकर्षयोः ॥ ८३७ ॥
नदीसमुद्रयोः सिन्धुर्देशपर्वतयोर्मरुः ।
मैथुनं कथ्यते सद्भिः सम्बन्धग्राम्यधर्मयोः ॥ ८३८ ॥
प्रह्वबन्धनयोः प्राध्वं मोहः स्यान्मौढ्यमूर्छयोः ।
व्यवस्थानेऽम्भसो वेला रविः पर्वतसूर्ययोः ॥ ८३९ ॥
अग्न्युत्पातौ धूमकेतू श्वशुर्यौ श्यालदेवरौ ।
दिव्यार्थसंग्रहौ कोशौ नरेन्द्रौ नृपवार्त्तिकौ ॥ ८४० ॥
आडम्बरो गजानां पटहरवे गर्जिते प्रपञ्चे च ।
ग्रहशब्दः सूर्यादिषु भूतादिष्वभिनिवेशे च ॥ ८४१ ॥
अव्यक्तः परमात्मनि मूर्खे स्पष्टेतरे च निर्दिष्टः ।
कक्षा गुह्यपिधाने काञ्च्यां गेहे प्रकोष्ठे च ॥ ८४२ ॥
प्रतियत्नः संस्कारे लिप्सोपग्रहणयोश्च निर्दिष्टः ।
अभिहारः सन्नाहे स्यादभियोगे परस्वहरणे च ॥ ८४३ ॥
दानविशेषे लब्धौ दायो भागार्हपित्र्यरिक्थे च ।
लिपिसंख्यायां शास्त्रे द्रव्ये च ग्रन्थशब्दमिच्छन्ति ॥ ८४४ ॥
द्यूताक्षसारिफलकास्त्रयोऽप्याकर्षसंज्ञकाः ।
संसर्गाभिभवाक्रोशेष्वभिषङ्गः प्रकीर्त्तितः ॥ ८४५ ॥
त्वाष्ट्रे तमसि शत्रौ च वृत्रशब्दस्त्रिषु स्मृतः ।
मन्युर्दैन्ये क्रतौ कोपे नाडीस्वर्गक्षितिष्विडा ॥ ८४६ ॥
उक्तानामप्यनुक्तानां शब्दानामिह संग्रहः ।
कशब्दः सुखवाय्वम्बुब्रह्ममस्तकवाचकः ॥ ८४७ ॥
प्रत्ययाः शपथज्ञानहेतुविश्वासनिश्चयाः ।
विस्तारे कदके शून्ये वितानं स्यात्क्रतौ क्षणे ॥ ८४८ ॥
देहावयवमासार्धपतत्रगृहभित्तिषु ।
परिग्रहे समीपे च पक्षः षट्सु निगद्यते ॥ ८४९ ॥
अग्निधनरश्मिरत्नत्रिदशविशेषेषु भवति वसुशब्दः ।
चेष्टात्मजन्मसत्ताभिप्रायेष्वभिहितो भावः ॥ ८५० ॥
कालविशेषेऽवसरेऽव्यापारे पारतन्त्र्ये च ।
मध्ये तथोत्सवे च क्षणशब्दः कथ्यते सद्भिः ॥ ८५१ ॥
आचारे नयनादौ द्यूतविशेषे तथा रथावयवे ।
अक्षं विभीतकेऽपि प्रयुञ्जते पञ्चसु प्राज्ञाः ॥ ८५२ ॥
निष्ठा क्लेशेऽवसाने च व्यवस्थोत्कर्षयोर्व्रते ।
श्रेष्ठे स्थाम्नि धने शुक्रे मज्ज्ञि सार उदाहृतः ॥ ८५३ ॥
दिग्दृष्टिदीधितिस्वर्गवज्रवाग्वाणवारिषु
भूमौ पशौ च गोशब्दो विद्वद्भिर्दशसु स्मृतः ॥ ८५४ ॥
भूषायां लाङ्गूले प्रधानशृङ्गप्रभावपुण्ड्रेषु ।
ध्वजलक्ष्मतुरङ्गेषु च नवसु ललामं प्रचक्षते प्राज्ञाः ॥ ८५५ ॥
अर्कमर्कटमण्डूकविष्णुवासववायवः ।
तुरङ्गसिंहशीतांशुयमाश्च हरयो दश ॥ ८५६ ॥
पृथिव्यादिषु भूतेषु शरीरेषु रसादिषु ।
लोहेषु च स्मृतो धातुः स्वभावे गैरिकादिषु ॥ ८५७ ॥
द्विरदकराग्रे पद्मे खड्गफले व्योम्नि वाद्यभाण्डमुखे ।
अगदे जले च तीर्थे पुष्करमष्टासु निर्दिष्टम् ॥ ८५८ ॥
चतुर्विधेषु जीवेषु पृथिव्यादिषु पञ्चसु ।
अतीते देवयोनौ च भूतशब्दं प्रचक्षते ॥ ८५९ ॥
शुक्लादौ ब्राह्मणादौ च शोभायामक्षरे व्रते ।
गीतक्रमे स्तुतौ वेषे वर्णशब्दं प्रचक्षते ॥ ८६० ॥
शृङ्गारादिषु नवसु च लवणादिषु षट्सु पारदे रागे ।
निर्यासवीर्यगुणधातुविषघृतादौ रसः प्रोक्तः ॥ ८६१ ॥
योनौ जलावतारे च मन्त्राद्यष्टादशस्वपि ।
पुण्यक्षेत्रे तथा पात्रे तीर्थ स्याद्दर्शनेषु च ॥ ८६२ ॥
अकारादिषु वर्णेषु षड्जादिषु च सप्तसु ।
उदात्तादिषु विज्ञेयः प्राणिनां च स्वने स्वरः ॥ ८६३ ॥
सत्त्वादीनां साम्यावस्थां प्रकृतिं वदन्ति तत्त्वज्ञाः ।
पौरामात्यादीनि च कारणकारुस्वरूपाणि ॥ ८६४ ॥
सत्त्वादौ रूपादौ शौर्यादौ तन्तुषु प्रयोगज्ञाः ।
गुणशब्दं सिञ्जिन्यां प्रयोजयन्त्यप्रधानेऽपि ॥ ८६५ ॥
उपकरणे करणे च द्रविणे लिङ्गे च यातनायां च ।
सेनाङ्गे संसिद्धौ साधनशब्दप्रयोगः स्यात् ॥ ८६६ ॥
अभिधेयाभिप्रायप्रयोजनद्रव्यवाचकेष्वर्थः ।
प्रस्तावे संघाते कुत्सायामायुधे जले काण्डम् ॥ ८६७ ॥
वेदाध्यात्मब्राह्मणहिरण्यगर्भेषु कथ्यते ब्रह्म ।
प्रकृतिगुणे सत्तायां स्थामनि भूते च सत्त्वं स्यात् ॥ ८६८ ॥
इराशब्दो बुधैर्ज्ञेयो भुवि वाच्यशनेऽम्भसि ।
निमेषादौ यमे वर्णे कालो मृत्यौ च कीर्त्यते ॥
कालसङ्केतकाचारसिद्धान्ताः समयाः समाः ॥ ८६९ ॥
तन्त्रं तन्तुषु मन्त्रेषु सिद्धान्तपरिच्छदप्रधानेषु ।
उत्साहनसूचनयोः प्रकाशने गन्धनं प्रोक्तम् ॥ ८७० ॥
वस्त्रे मध्ये तथा छिद्रे व्यवधानेऽन्तरात्मनि ।
अवकाशे बहिर्योगे विशेषेऽवसरेऽन्तरम् ॥ ८७१ ॥
प्रागेव नामपर्याये निपाताः केऽपि कीर्तिताः ।
कथ्यन्ते केचिदन्येऽपि दिष्ट्या स्यान्मङ्गलादिषु ॥ ८७२ ॥
चिराय चिररात्राय दीर्घकाले प्रयुज्यते ।
चिरं चिराच्चिरेणेति वा विकल्पोपमानयोः ॥ ८७३ ॥
परितः सर्वतो विष्वक् समन्ताच्च समन्ततः ।
प्रत्यक्षसदृशोः साक्षाद्वार्त्तासम्भाषयोः किल ॥ ८७४ ॥
शोचने सम्प्रहर्षे च हन्तशब्दः प्रयुज्यते ।
ई दुःखभावने क्रोधे प्रत्यक्षे सन्निधावपि ॥ ८७५ ॥
पृथग्विनान्तरेणर्ते व्यतिरेकार्थवाचकाः ।
प्रत्यारम्भे मुहुः प्रोक्तो हुं सम्प्रश्नवितर्कयोः ॥ ८७६ ॥
इतिह स्यात्सम्प्रदाये प्रेत्यामुत्र भवान्तरे ।
साकं सार्धं समं सत्रं सहार्थे सम्प्रकीर्तिताः ॥ ८७७ ॥
अधरस्तादधरतः स्यादधस्तादधोऽधरे ।
अत इत्युच्यते हेतौ निन्दायां विस्मये वत ॥ ८७८ ॥
समयानिकषाशब्दौ सामीप्ये कीर्तितौ बुधैः ।
तर्कनिश्चययोर्नूनं कच्चित्स्यात्प्रश्नकामयोः ॥ ८७९ ॥
आहो उताहो सन्देहे नु स्वित्प्रश्नवितर्कयोः ।
वर्तमाने च युक्ते च साम्प्रतं सम्प्रचक्षते ॥ ८८० ॥
प्रकाशे सम्भवे प्रादुः प्रधानसदृशोः प्रति ।
हि स्याद्विशेषणे हेतौ तु स्याद्भेदेऽवधारणे ॥ ८८१ ॥
अयि प्रश्ने सानुनये सत्ये शीघ्रे तथाञ्जसा ।
ईषत्किञ्चिन्मनाक् प्रोक्ताः किञ्चनस्तोकवाचकाः ॥ ८८२ ॥
तूष्णीं जोषं भवेन्मौने स्म स्यात्संस्मरणादिषु ।
अङ्गेत्यामन्त्रणे हं हो भो भो इति च कथ्यते ॥ ८८३ ॥
अनेकार्थे भवेन्नाना ननु प्रश्नेऽवधारणे ।
आकस्मिकार्थे सहसा तत्काले च निगद्यते ॥ ८८४ ॥
विस्तारेऽङ्गीकृतावूरी कथ्यत उररी तथा ।
असंशये भवेदद्धा सहार्थान्तिकयोरमा ॥ ८८५ ॥
अथानन्तरकल्याणसम्प्रश्नादिषु कथ्यते ।
अथो इति तथा प्रोक्तो नामाभ्युपगमादिषु ॥ ८८६ ॥
सदा सना च नित्यत्वे स्वस्ति स्यान्मङ्गलादिषु ।
इतिशब्दः स्मृतो हेतौ प्रकारादिसमाप्तिषु ॥ ८८७ ॥
